  به گزارش خبرنگار اجتماعي خبرگزاري دانشجويان ايران، دكتر مهدي نصراصفهاني، روانپزشك و رييس هيات مديره انجمن حمايت از بيماران اسكيزوفرنيا با اشاره به اين كه تشكيل اين انجمن و برگزاري چنين نشستي بيش از 10 سال به طول انجاميده است، افزود: اولين جرقه‌هاي پرداختن به مسائل خانواده‌هاي بيماران اسكيزوفرني و خارج ‌كردن اين بيماري از ابهام لكه‌ي ننگ بودن براي خانواده و جامعه از دهه‌ي 60 و اواخر دهه‌ي 70 با شكل‌گيري واحد پيگيري بهداشت روان در مركز شهيد اسماعيلي و با همت دكتر بوالهري زده شده است. رييس بخش بيمارستان حضرت رسول(ص) در ادامه اضافه كرد: همزمان با اين نهضت، تلاش وسيعي در مركز روانپزشكي بيمارستان رازي به عنوان قديمي‌ترين مركز آموزشي كشور جهت پاك‌كردن برچسبي كه از سوي خانواده و اجتماع به اين بيماران زده شده، صورت گرفته است؛ ولي متاسفانه اين فرايند در مركز شهيد اسماعيلي به دليل بحران‌هاي جدي 3 سال اخير متوقف شد. دكتر نصر در ادامه تعطيلي بيمارستان شهيد اسماعيلي و ساخت برج ميلاد در محل بيمارستان را اولين ضربه‌ي وارده به خانواده‌هاي بيماران اسكيزوفرنيا برشمرد و اظهار داشت: به دنبال تعطيل كردن بيمارستان مذكور درمانگاه شهيد اسماعيلي نيز تعطيل شد. بدين ترتيب كانون اوليه‌اي كه مركز پيگيري مشكلات بيماران اسكيزوفرني در آن شكل گرفته بود، هسته‌ي اصلي خود را از دست داد؛ ولي خود اين امر گروهي از خانواده‌هاي بيماران را به دليل وجه مشترك نيازهايشان به تشكيل انجمن حمايت از بيماران اسكيزوفرنيا تشويق كرد. رييس هيات مديره انجمن حمايت از بيماران اسكيزوفرنيا با بيان شمه‌اي از تاريخچه‌ي تشكيل انجمن مذكور، افزود: انجمن، فعاليت خود را در ارديبهشت ماه سال 80 و بعد از بحران‌هايي كه براي بيماران اسكيزوفرنيا رخ داده بود شكل گرفت كه در اولين گام اين انجمن اقدام به برنامه‌ريزي آموزشي براي خانواده‌ها كرد و در نهايت گردهمايي اسكيزوفرنيا و خانواده نتيجه آن است. وي خاطرنشان كرد: اگر امروز جامعه و رسانه‌ها به مسائل مربوط به بيماران رواني مي‌پردازند در حاليكه در اوائل دهه‌ي 60 اين امر ممكن نبوده است، حاصل تلاش‌هاي مرحوم دكتر شاه‌محمدي در پرداختن به مسائل روانپزشكي است. دكتر نصر ، كاهش نقش خانواده‌ها در درمان بيماران اسكيزوفرنيا را ناشي از عدم اطلاع‌رساني لازم مسؤولان و روانپزشكان به خانواده‌ها در خصوص اين بيماري دانست؛ بنابراين انجمن «احبا» در اولين گام تصميم گرفت بيماري اسكيزوفرنيا را به خانواده‌ها و نقش‌ آنها در درمان بيماران رواني بشناساند. وي اضافه كرد: كمتر كسي در جامعه، افكار، كردار و رفتار بيماران را درك كرده، آنها را مورد تمسخر و استهزاء قرار نمي‌دهد. اين مساله براي بيمار و خانواده‌ي آن رنج‌آور بوده و يكي از اهداف اين همايش بررسي چگونگي رسيدگي به اين مشكل در جامعه است. اين روانپزشك در پايان خاطر نشان كرد: انجمن حمايت از بيماران اسكيزوفرنيا دولت نيست كه از آن انتظارات فراوان داشت؛ بلكه مانند بيماران و خانواده‌هاي آنها كاملا تنهاست؛ بنابراين با برگزاري چنين همايش‌ها و گردهمايي‌ها و شناسايي مشكلات خانواده‌ها و بيماران اسكيزوفرني فقط مي‌تواند حركت‌هايي در جهت بهبود و كاهش مشكلات بيماران صورت دهد. همچنين در ادامه‌ي اين همايش جعفر بوالهري، رييس انستيتو روانپزشكي تهران كه با محور « اسكيزوفرنيا چيست؟» سخنراني مي‌كرد، گفت: بيماري اسكيزوفرني يك نوع بيماري عصبي و رواني است كه ويژگي مزمن بودن را دارد و مثل سرما خوردگي، عفونت ساده و ... بعد از مدت زمان كوتاه درمان نمي‌شود، بلكه به قصد ماندن مي‌آيد؛ بنابراين ما، مسؤولان ، خانواده‌ها و افراد جامعه بايد با اين بيماري سازگار بوده و با شناخت بيماري به درمان آن كمك كنيم. دكتر بوالهري اضافه كرد: اين بيماري براحتي قابل كنترل و رفع است؛ اما همانند بيماري‌هايي چون فشار خون، قند، هموفيلي و ... ريشه‌كن نمي‌شود؛ به همين خاطر مردم ما كهنه‌ و طولاني‌شدن بيماري را يك فاجعه و درد غيرقابل علاج مي‌دانند و در نتيجه اين مزمن بودن، مشكل بين پزشكان و خانواده‌ها با بيماران را زياد مي‌كند. به گفته اين روانپزشك، بيماري اسكيزوفرني اگرچه قابل ريشه‌كني نيست، اما در صورت همكاري و همراهي پزشك، بيمار و خانواده‌ها با يكديگر براحتي و با سرعت قابل كنترل است تا جايي كه فرد زندگي عادي و شغل و تحصيل خود را ادامه دهد. دكتر بوالهري در ادامه دانش كم خانواده‌ها، اعتقاد آنها به درمانهاي كوتاه‌مدت و غلط و اميد به معجزه و شفا را از مهمترين موانع در درمان كامل اين بيماران برشمرد و افزود: به جزء مزمن بودن بيماري اسكيزوفرني، تغيير در روان و رفتار فرد بيمار و عدم درك و فهم اطرافيان ، خانواده و اجتماع از اين بيماري از ديگر مشكلات و موانع در درمان اين بيماران است. به اعتقاد وي، مشورت يك بيمار با پزشك مربوط در خصوص تفكرات و توهماتش در جلوگيري از تشديد بيماري مؤثر مي‌باشد؛ ولي در غير اين صورت فرد در آينده حالت توهم، شنيدن صداهاي غيرواقعي، ظن و گمان نسبت به اطرافيان و اعتقادات عجيب‌ و نادرست پيدا مي‌كند كه موجب بازگشت بيماري و تمسخر ديگران مي‌شود. دكتر بوالهري تاكيد كرد: بيماري اسكيزوفرني خطرناك‌تر از فشارخون، ديابت، و هموفيلي و... كه فرد به تدريج دچار اختلالات بينايي، شنوايي، كليويي ، سكته و .... مي‌شود، نيست؛ در نتيجه نبايد آنرا يك ننگ و بدبختي و بلاي آسماني تلقي كرد؛ بلكه مي‌توان با صبر و آرامش و پيگيري‌هاي ممتد رفعش كرد. وي افزود: اين بيماران كمتر به خودشان، لباس‌شان، نظافت، درس نظم و روابط اجتماعي توجه مي‌كنند، اما نبايد با بيمار به علت عدم رعايت اين مسائل برخورد شود تا براثر ايجاد درگيري و تنش عصبي بيمار شخصيت پدر و مادر مورد توهين و حمله قرار گيرد. وي تاكيد كرد: راههايي را مي‌توان براي رفتن يك بيمار به حمام يا رسيدگي به خودش پيدا كرد؛ اما حرمت يك مادر يا پدر را كه خرد شده، ديگر نمي‌توان برگرداند. اين روانپزشك در ادامه علت بروز چنين رفتارهايي را از سوي بيماران اسكيزوفرنيا، كمكاري‌ يا پركاري غده‌ي تيروئيد و يا اختلالات پاراتيروئيد و كبدي برشمرد و افزود: كسي دچار اين بيماري مي‌شود كه فعل و انفعالات شيميايي مغزش در اثر مشكلات زايماني، ضربه شديد، مصرف مواد مخدر ، استفاده از قرص كرتون دچار اختلالاتي شود. وي افزود: ما نبايد از داروهاي شيميايي كه وجود و بقا بشريت انسان و طب امروز وابسته به آن است بدگويي كنيم؛ زيرا 30 الي 70 درصد اين بيماران با مصرف اين داروها و رفع اختلالات شيميايي مغز آنها قابل درمان هستند. وي ادامه داد: اين بيماري افراد خاص را تهديد نمي‌كند؛ بلكه همه‌ي اقشار مردم در معرض ابتلا به اين بيماري هستند؛ بنابراين اگر به اين بيماران رسيدگي شود آنها مجددا قادر به ادامه‌ي زندگي عادي خود خواهند بود؛ در غير اين صورت به يك بيمار ولگرد، درمانده خياباني و بي‌پناه تبديل مي‌شوند. اين روانپزشكي تصريح كرد: دولت و مسؤولان امر بدون شك در عدم رسيدگي لازم به اين بيماران مسؤول هستند زيرا دانش كافي در مورد بيماري را به خانواده‌ها نداده‌اند و پيگير بيماران و قوانين و مقررات حمايت‌كننده از آنها نبوده‌اند. دكتر بوالهري در پايان پيشنهاد كرد: انجمن حمايت از بيماران اسكيزوفرنيا (احبا) بايد بعد از آموزش خانواده‌ها و ايجاد ارتباط لازم با پزشكان در گام بعدي با تدوين قانون بهداشت روان، مجلس، دولت، وزارت بهداشت و پزشكان را ملزم و موظف به حمايت از بيماران اسكيزوفرنيك كند. دكتر رجب صمدي، رييس بيمارستان روانپزشكي رازي و رييس ستاد ساماندهي بيماران مزمن رواني نيز در خصوص مشكلات خانواده‌هاي داراي بيماران اسكيزوفرنيا گفت: از مشكلات عمده و ساده خانواده‌هاي اين بيماران، عدم دستيابي آسان به مراكز روانپزشكي سرپائي و روزانه است كه اگر اين مشكل وجود نداشت، امروز اين بيماران و خانواده‌هاي آنها از وضعيت مطلوب‌تري برخوردار بودند. وي در ادامه عدم دسترسي خانواده‌ها به خدمات دارويي و مراكز بستري بيماران، امتناع بيماران از مصرف دارو در خانواده، رعايت‌نكردن مسائل بهداشتي و نظافت شخصي، روانپريشي و تشديد بيماري در يك دوره را از ديگر مشكلات و بحران‌هاي پيش روي خانواده‌هاي بيماران اسكيزوفرني برشمرد. به گفته دكتر صمدي خانواده‌ي اين بيماران بعد از مدتي به خاطر وجود چنين بيماري در خانواده، طرد و منزوي مي‌شوند و حتي شانس ازدواج اعضاي خانواده به خصوص دختران نيز پايين مي‌آيد و خانواده هميشه از نگرش منفي اطرافيان نسبت به خودشان رنج مي‌برند. اين روانپزشك اظهار داشت: هزينه‌ي درماني براي اكثريت اين خانواده‌ها مشكل ساز و مستاصل‌كننده است؛ اما برخورد تيم درمان و بي‌احترامي به خانواده‌ها از آن عذاب‌آورتر است. همچنين دكتر قائم مقام فراهاني، روانپزشك در ادامه‌ي اين همايش بروز اعتقادات موهوم و عجيب در گفتار و رفتار فرد، منزوي‌شدن فرد و اقدام به اعمال خطرناك، عدم حل مشكلات ساده، صحبت‌كردن فرد با خود، ‌تحريك‌پذيري و بيقراري، تهديد ديگران به ضرب و جرح، افت عملكرد در زمينه‌هاي مختلف مثل شغل و تحصيل و .. را از علائم تشديد اختلالات رواني يك فرد برشمرد و افزود: در صورت مشاهده چنين علائمي بيمار بايد سريعا بستري و تحت مراقبت پزشك قرار گيرد. وي افزود: به طور معمول در صورت تشديد بيماري فرد با صداي بلند ديگران را تهديد به خودكشي يا ديگركشي يا تخريب اموال و اشيا مي‌كند. به گفته دكتر صمدي، پرخاشگري بيماران رواني بيشتر از افراد عادي نيست. آنچه در روزنامه‌ها و ترسي كه از بيماران رواني در روزنامه‌ها و رسانه‌ها مشاهده مي‌شود كاملا نادرست است ؛ زيرا بسياري از خشونت‌ها، قتل و غارت‌ها و تجاوزها در جامعه از طريق افراد ضداجتماعي صورت مي‌گيرد نه بيماران اسكيزوفرنيك. اين روانپزشك در ادامه توانبخشي‌هاي طبي خانواده را در تشويق بيمار به ورزش، مصرف دارو، تنظيم خواب، احترام گذاشتن به ديگران، بروز رفتارها اجتماعي در بيمار، در صورتي كه اين فعاليت‌ها به صورت دستوري و آمرانه از بيمار خواسته نشود را بسيار مؤثر برشمرد. وي افزود: خانواده‌ها بايد به اين بيماران مهارتهاي خانوادگي از قبيل خريدكردن ، بيرون رفتن از منزل، استفاده از اتوبوس، تنظيم اوقات فراغت يادگيري مسائل حرفه‌اي را آموزش دهند؛ ولي آموزش اين مسائل به بيمار از سوي خانواده نيازمند توجيه درست بيماري از سوي مسؤولان امر به خانواده است. دكتر اميد پرتو، داروساز و عضو افتخاري انجمن (احبا) بعنوان يكي ديگر از سخنرانان اين همايش با اشاره به اين كه همكاري بيمار و خانواده‌اش در دارودرماني اهميت زيادي دارد، اظهار داشت:80 درصد هزينه‌هاي دارو درماني در كشورهاي بسيار سازمان يافته از نظر ارائه خدمات بهداشت درماني مثل كشورهاي اسكاندويناوي، انگلستان و كشورهاي غربي از نظر خود سيستم به دليل عدم همكاري خانواده‌ها و بيمار، دور ريخته شده عنوان مي‌گردد. وي افزود: وقتي پزشك بعد از تلاش‌هاي زياد با تشخيص نوع بيماري درمان و داروي مناسب را تجويز مي‌كند در بسياري از مواقع بيمار و خانواده‌اش با تغيير داروها، درمان را با مشكل مواجه مي‌سازد. به گفته عضو افتخاري انجمن(احبا) طولاني بودن زمان درمان، پيچيدگي رژيم درماني،‌عوارض جانبي و شدت اثر اين عوارض ، عدم توضيح كامل درمانگر به بيمار ، بي‌نظمي ذاتي بيمار (خانواده‌اش) اختلالات شخصيتي و احساس درمان زودهنگام از دلايل عمده‌ي عدم پيگيري درمان دارويي از سوي بيماران اسكيزوفرنياست. وي اعلام كرد: در دنيا كمتر از 50 درصد بيماران به شكل صحيح از رژيم‌هاي درماني پيروي مي‌كنند و 49 درصد بيماران نيز در زمانبندي دارو پس از هر تجويز اشتباه دارند و 10 درصد نيز مصرف بيشتر از حد مجاز دارند و فقط كمتر ازيك درصد بيماران جهان هيچ اشتباهي در مصرف دارو نمي‌كنند. دكتر سيدكاظم ملكوتي روانپزشك و از مؤسس انجمن «احبا» نيز با اشاره به اينكه بيماران در برطرف كردن 70 الي 80 درصد نيازهايشان به خانواده‌ وابستگي دارند افزود: تكليف بيماراني كه خانواده ندارند چه مي‌شود؛ در حالتي كه حمايت‌هايي لازم براي اين دسته از بيماران در سطح جامعه بسيار كم است؛ زيرا نهاد ديگري غير از خانواده در جامعه براي نگهداري از بيماران اسكيزوفرنيا وجود ندارد. اين روانپزشك اذعان داشت: براساس يك نظرسنجي از خانواده‌هاي بيماران اسكيزوفرني به اين نتيجه رسيده‌ايم كه خانواده‌هاي اين بيماران با وجود تمام مشكلات و رنج ودرد حاضرند خودشان از بيماران نگهداري نمايند. همچنين براساس اين نظرسنجي اين خانواده‌ها خواستار بستري كوتاه مدت دو سه هفته‌اي بعد از عود بيماري و حمايت قانوني و اختصاص يك مركز توانبخشي براي بيماران بودند تا بتوانند به نحو مطلوب از بيماران نگهداري نمايند. وي در ادامه امكانات موجود براي درمان بيماران اسكيزوفرنيا را بسيار محدود و ناكافي دانست و افزود: حدود 400 هزار بيمار اسكيزوفرني در ايران وجود دارد كه به طور متوسط 2 ميليون نفر را با خود درگير كرده‌اند؛ يعني از ميان 70 ميليون جمعيت كشور هر 35 نفر يك نفر با يك بيمار اسكيزوفرني در ايران درگير است. وي افزود: با وجود اين تعداد بيمار اسكيزوفرني به 15 هزار تخت براي بستري بيماران نياز داريم؛ درحاليكه 6 هزار تخت در كشور وجود دارد و در تهران در صورتي كه به 5ـ6 هزار تخت و 200ـ300 درمانگاه سرپايي نيازمنديم فقط دو هزار تخت روانپزشكي وجود دارد. دكتر ملكوتي اضافه كرد: در نتيجه نبود امكانات لازم خانواده با انواع استرس‌ها، فشار، رنج، افسردگي مواجه است و ديگر توانايي سرويس‌دهي به بيمار خود را ندارد. وي ادامه داد: اگر اين فشارها را از دوش خانواده كم نكنيم نه تنها به يك بيمار اسكيزوفرني رسيدگي نخواهد شد، ديگر اعضاي خانواده نيز با ناراحتي‌هاي عصبي و رواني بيشتري روبه‌رو خواهند شد. اين روانپزشك اظهار داشت: در حاليكه در كشورهاي اروپايي هر سه الي چهار سال يك بار بيمار در فرد عود مي‌كند. در ايران شدت بيماري هر سال و گاهي دو بار در سال تشديد مي‌شود كه اين امر به علت اطلاعات كم خانواده‌ها و بيماران از نوع بيماري است. وي افزود: كشورهاي ديگر به اين نتيجه رسيده‌اند كه خانواده بهترين منبع ارائه خدمات به بيماران است ؛ در نتيجه به خانواده امكانات و مراكز توانبخشي تزريق مي‌كند؛ چون اگر خانواده بپاشد ، بيمار بايد در خيابان رها شود و كسي جوابگو نخواه بود. همچنين در پايان اين همايش دكتر سيداكبر بيان‌زاده، روانشناس كه در محور «نياز و نقش توانبخشي در بهبود بيماران» سخنراني مي‌كرد، گفت: هيچ بيماري به اندازه‌ي اسكيزوفرنيا ناتوان‌كننده فعاليت‌ها و تمامي ابعاد زندگي يك فرد نيست. وي افزود: در خصوص درمان اين بيماران علاوه بر ارائه خدمات پزشكي و دارويي اين بيماران از تنوع خدمات توان بخشي نيز برخوردار شوند؛ اما نسبت به ساير معلوليت‌ها و ناتواني‌هاي جسمي شايد به ميزان كمتري به اين بيماري توجه شده است كه علت آن آشكار نبودن اثرات اين ناتواني براي مسؤولان و برنامه‌ريزها مي‌باشد. وي اضافه كرد: وقتي مسؤولان با اين بيماري و مشكلات زندگي نكرده‌اند در نتيجه برنامه‌ها را نيز براي رفع اين نيازها درنظر نمي‌گيرند. به اعتقاد دكتر بيان‌زاده در توانبخشي بيماران اسكيزوفرنيا نقش درمان‌هاي دارويي خيلي كم‌رنگ و تحت شعاع قرار گرفته است در حاليكه اساس درمان اين بيماري درمان است و درمانهاي ديگر تقريبا تكميلي است. وي افزود: اولين مانع براي توانبخشي نگرش بيمار نسبت به خودش است كه خيلي كم هم به آن پرداخته شده است كه البته نگرش وبينش و اطلاعات خانواده نسبت به اين بيماري در رفع مانع مذكور مي‌تواند موثر باشد. اين روانشناس اظهار داشت: بحث مهارت‌هاي اجتماعي و توانمند‌كردن بيماران در خصوص مهارت‌هاي زندگي و بين فردي و ... از طريق آموزش مناسب در توانبخشي بيمار بسيار مهم است، اما در اين امر انگيزه‌ي فرد، تعامل مناسب خانواده با بيمارستان و پزشكان، جامعه و فراهم‌بودن امكانات و تسهيلات لازم نقش تعيين‌كننده‌اي دارد. به گفته دكتر بيان‌زاده بخش توانبخشي مبتني بر جامعه و سپردن بيماران به خانواده‌ها بهترين روش براي درمان بيمار است، اما امكانات لازم را بايد تهيه كرد و در حاليكه براي بيماران اسكيزوفرنيك خدمات مشاوره و روان درماني بيه تعداد انگشتان دست هم نمي‌رسد. وي در پايان اضافه كرد: شعاري كه در توانبخشي جهان امروز مطرح اين است كه وظيفه‌ي پزشك امروزه اضافه‌كردن به سالهاي عمر انسانها نيست، بلكه پزشك بايد به سالهاي اضافه شده‌ي زندگي كيفيت ببخشد.
