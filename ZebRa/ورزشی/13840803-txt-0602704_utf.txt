  با حضور جمعي از مسوولان دو تيم استقلال و پيروزي و كارشناس سازمان مديريت و برنامه‌ريزي و تعدادي از اعضاي فراكسيون ورزش و كميته‌ي جوانان و تربيت بدني و در غياب نماينده سازمان تربيت بدني مشكلات اين دو تيم مورد بررسي قرار گرفت. اميررضا خادم در گفت‌وگو با خبرنگار پارلماني خبرگزاري دانشجويان ايران (ايسنا)، با اشاره به جلسه‌ي روز دوشنبه فراكسيون ورزش و كميته‌ي تربيت بدني در خصوص بررسي مشكل تيم‌هاي استقلال و پيروزي، به تبادل نظر با سازمان تربيت بدني براي حل مشكلات تيم‌هاي استقلال و پيروزي اشاره و خاطرنشان كرد : تلاش مي‌كنيم كارهايي كه در اين راستا مربوط به ماست را در حد امكان برطرف كنيم. وي درباره اين نشست افزود: مسوولان دو تيم مشكلات خود را مطرح كردند و در ارتباط با راه‌كار‌هاي ممكن تبادل نظر شد و در پايان جلسه مسائل را به سه قسمت كوتاه‌مدت، ميان‌مدت و بلندمدت تقسيم كرديم. خادم به اين سه قسمت اشاره كرد و گفت: در بحث كوتاه مدت مرتفع كردن مشكلات مالي و قراردادهايي كه بسته شده و موضوعاتي از اين نوع را بررسي كرديم كه قرار شد در اين راستا با برخي مسوولان ذي‌ربط جلساتي را در كوتاه مدت و در طول يك هفته داشته باشيم تا بتوانيم تا حدودي به اين دو باشگاه كمك كنيم و اميدواريم كه مسوولان نيز به اين بحث كمك كنند. رييس فراكسيون ورزش مجلس ادامه داد: مرحله‌ي دوم اين مساله نيز ميان مدت است و قرار شد با سازمان مديريت و برنامه‌ريزي و با كمك كميسيون تلفيق مجلس جلساتي داشته باشيم تا در بودجه سال‌هاي آينده بشود تعريفي را براي بودجه اين دو باشگاه در نظر گرفت و در مرحله‌ي سوم در بلندمدت قرار به تدوين قوانين و مشخص كردن چارچوبي براي اين دو باشگاه شد كه به اين وسيله با تغيير مديريت كلان سازمان تربيت بدني، اين دو تيم متاثر از اين تغييرات نشوند، چراكه مسوولان دو تيم مدعي بودند كه در شش ماه گذشته متاثر از اين تغيير و تحولات، مشكلات زيادي براي آن‌ها پيش آمده است. وي ادامه داد: هم‌چنين قرار شد سعي كنيم كه در صورت امكان دارايي‌ها و داشته‌هاي گذشته دو باشگاه را به آن‌ها برگشت دهيم تا از لحاظ سخت‌افزاري امكانات اوليه را داشته باشند و از اين جهت با مشكلات كمتري مواجه باشند. هم‌چنين تعريف مشخصي از ادامه حيات دو باشگاه و اداره آن‌ها به صورت دولتي يا عمومي غيردولتي و يا واگذاري به بخش خصوصي بايد داشته باشيم كه بيشتر رويكرد جلسه به طرف عمومي غيردولتي مثل حالتي كه فدراسيون‌ها هستند بود كه بايد در ادامه ديد در اين راستا چگونه عمل مي‌شود. 
رييس كميته‌ي تربيت بدني مجلس در مورد نظر مسوولان باشگاه‌هاي استقلال و پيروزي در خصوص مشكلاتشان، تصريح كرد: آن‌ها مشكلات را بيشتر از تغيير و تحولاتي كه در راس سازمان اتفاق افتاده، مي‌ديدند و اين كه به طور مشخص تعريفي براي امكانات مالي آنها وجود ندارد و حتي عنوان مي‌كردند يك زمين مناسب براي تمرين در اختيار ندارد. وي ادامه داد: هم‌چنين در ارتباط با بحث موانع قانوني كه در استفاده از بنيه‌ي مالي هواداران و كساني كه مايلند به اين دو باشگاه كمك كنند، معتقد بودند با مشكل مواجه هستند. در ارتباط با پخش تلويزيوني مسابقات خود و تبليغات دور زمين با فدراسيون نيز مشكلاتي عنوان كردند و در مورد عدم هماهنگي بين هزينه‌ها و درآمد خود نيز گلايه‌هايي داشتند و مدعي بودند كه افراد زيادي هستند كه مايلند به اين باشگاه‌ها كمك كنند، ولي به علت دولتي بودن آن‌ها و موانع قانوني اين كار شدني نيست. وي درباره‌ي نظر سازمان مديريت نسبت به بودجه‌ي دو باشگاه استقلال و پيروزي، گفت: قرار بر اين شد كه سازمان مديريت و برنامه‌ريزي در درون خود راه‌كارهاي اجرايي بر اين كه بتوانيم براي بودجه‌ي سال آينده دو باشگاه رقمي تعريف كنيم را بررسي كند و يا يك تعريف كلي از نحوه‌ي ادامه‌ي حيات اين دو باشگاه داشته باشيم و قرار شد تبادل نظراتي با سازمان مديريت در اين راستا انجام شود. به اضافه اين كه در كوتاه مدت هم كمكي به اين باشگاه‌ها كنند تا بتوانند مشكلات‌شان را تا حدودي حل كنند. نيازي به حضور من &amp;nbsp;نبود رييس مركز توسعه‌ي ورزش قهرماني سازمان تربيت بدني تاكيد كرد : با حضور نمايندگان دو باشگاه 
پرسپوليس و استقلال كه وابسته به سازمان تربيت بدني هستند نيازي به حضور من در كميته‌ي تربيت بدني مجلس نبود. مهدي قدمي با ابراز خرسندي از پيگيري كميته تربيت بدني مجلس در مسائل روز ورزش با بيان اين كه هيچ گونه نامه رسمي براي حضور در جلسه‌ي بررسي مشكلات دو باشگاه پرسپوليس و استقلال در كميته‌ي تربيت بدني مجلس دريافت نكرده است به خبرنگار ورزشي خبرگزاري دانشجويان ايران (ايسنا)، گفت: اين نشست مربوط به مسايل جاري دو باشگاه پرسپوليس و استقلال بود و با توجه به اين كه دو باشگاه فوق وابسته به سازمان تربيت بدني هستند نيازي به حضور من در اين نشست وجود نداشت. ما نيز در سازمان تربيت بدني مسايل كلان‌تري را پيگيري مي‌كنيم كه به موقع از نمايندگان كميته‌ي تربيت بدني مجلس مي‌خواهيم كه در نشست‌هاي ما شركت كنند. وي در پاسخ به اين سوال كه آيا بهتر نيست نمايندگان مجلس به مسايلي كلان‌تر در حوزه‌ي ورزش مانند اعتبارات پ ماده 117 و يا اعتبارات دستگاه ورزش كه با مشكلي جدي روبرو است بپردازند توضيح داد: ما نمي‌توانيم براي همكاران خود تعيين تكليف كنيم. اما مسايل كلاني مانند بند پ ماده 117 نياز به ساماندهي خاصي دارد كه ما بايد در قالب طرحي آن را به مجلس بفرستيم كه هنوز به نتيجه‌ي لازم نرسيده‌ايم. مهم‌تر از همه اعتبارات ورزش كشور است. كل پولي كه در اختيار فدراسيون‌ها مي‌گذاريم گاهي به اندازه‌ي يك باشگاه ورزشي در كشور نيست. اين‌ها مسايل كلان ورزش كشور است كه اگر به سرعت حل شود مشكلاتي مانند باشگاه پرسپوليس و استقلال نيز در داخل آن بهتر حل خواهد شد. وي ادامه داد: ما در ورزش نياز به تغيير نگرشي كلي داريم. اگراصل موضوع در ورزش حل شود مشكلات ورزش قهرماني، باشگاه‌ها، ورزش حرفه‌اي، ورزش زنان و ... همگي حل خواهد شد كه بي‌ترديد براي رسيدن به چنين وضعيت آرماني نيازمند حمايت‌هاي كلان دولت و مجلس را داريم. اما اگر مجلس به واسطه‌ي نمايندگي آنها براي مردم علاقه‌مند پيگيري مسائلي هستند سازمان تربيت بدني مخالفتي ندارد. وي ادامه داد: بي‌ترديد در مقابل مسايل كوچك‌تر مديران تخصصي بهتر مي‌توانند پاسخگو باشند. بنابراين در نشست كميته تربيت بدني مجلس حضور هيات مديره و مسوولين باشگاه بهتر بود تا حضور مسوولان سازمان تربيت بدني. قدمي همچنين گفت: براي پاسخگويي به مسايل مختلف در ورزش به جاهاي گوناگوني دعوت مي‌شويم اگر قرار باشد معاونان و رييس سازمان تربيت بدني همه‌ي وقت خود را روي اين دعوت‌ها بگذارند از كار اصلي خود بازمي‌مانند. اين در حالي است كه ما مقامات مرتبط با موضوع را به جلساتي كه در آن دعوت مي‌شويم مي‌فرستيم. اما اگر موضوع حالت عمومي داشته باشد و تعداد زيادي از فدراسيون‌هاي ورزشي و باشگاه‌ها به آن مرتبط باشند قطعا بايد معاون يا رييس مربوطه در جلسه حضور يابد و نسبت به موضوع طرح شده پاسخگو باشد. &amp;nbsp; بايد از اين وضعيت سرگردان خارج شويم علي پروين كه به همراه حجت الله خطيب، آشتياني و جعفر كاشاني در اين جلسه شركت كرده بود پس از اين نشست گفت : مجلس به عنوان يك نهاد قانوني بايد دغدغه‌هاي مالي و مشكلات اين باشگاه را حل كند . مدير فني و سرمربي تيم فوتبال پيروزي كه پس از يك هفته، مجددا فعاليت خود را در اين تيم آغاز كرده است خاطر نشان كرد: پرسپوليس يك باشگاه مردمي و با هواداران بسيار زياد است. مشكلات زيادي داريم و ظاهرا هيچ كس نمي‌خواهد اين شرايط را بپذيرد. وي تصريح كرد: تكليف پرسپوليس نامعلوم است. ما يك باشگاه دولتي هستيم ولي يك تومان پول نداريم كه در موعد مقرر به تعهدات مالي خود نسبت به بازيكنان و كادر فني عمل كنيم. مجلس بايد تكليف ما را روشن كند. به گزارش ايسنا، پروين با ابراز رضايت از مباحث مطرح شده در نشست مذكور اظهار داشت: نمايندگان لطف دارند و ظاهرا به دنبال راهكاري براي حل نهايي اين مشكلات هستند. سازمان تربيت بدني نيز بايد نسبت به اين موضوع احساس مسووليت داشته باشد. سرمربي تيم فوتبال پيروزي تاكيد كرد: اگر دولت و مجلس اندكي به وضعيت اين دو باشگاه استقلال و پيروزي رسيدگي كنند، هيچ مشكلي نخواهيم داشت و از اين وضعيت سرگردان خارج خواهيم شد. باشگاه استقلال طرح پنج ساله‌اش را ارايه كرد سيد كاظم اوليايي در اين نشست پس از ارايه‌ي طرح پنج ساله‌ي باشگاه استقلال به 
فراكسيون ورزش مجلس شوراي اسلامي گفت : اميدوارم با حمايت مجلس مشكلات چندين ساله‌ي اين باشگاه مردمي حل شود. مدير عامل باشگاه استقلال تهران در نشست روز دوشنبه با فراكسيون ورزش مجلس پس از تشريح برنامه‌هاي اين باشگاه براي سامان دادن به وضعيت استقلال خواستار توجه بيشتر مجلس و دولت به اين باشگاه شد. كاظم اوليايي اظهار داشت: برنامه‌ي پنج ساله‌ي خود را به نمايندگان مجلس ارايه كرديم تا با حمايت آنان بتوانيم استقلال را متحول كنيم. به گفته‌ي علوي سخنگوي باشگاه استقلال، اوليايي همچنين پيشنهاد بازگرداندن دارايي‌هاي سابق دو باشگاه استقلال و پيروزي را مطرح كرد و نمايندگان نيز قول داده‌اند كه نهايت تلاش خود را در اين خصوص به كار گيرند. در نشست مذكور علاوه بر اوليايي و علوي سخنگوي باشگاه استقلال، ترابيان معاون و مدير كل بين‌الملل، خورشيدي معاون اجرايي و نظري جويباري سرپرست باشگاه استقلال حضور داشتند. سيد مهدي علوي همچنين به خبرنگار ايسنا گفت: مقرر شد كميته‌اي متشكل از نمايندگان دو باشگاه استقلال و پيروزي، فراكسيون ورزش مجلس و سازمان تربيت بدني نسبت به رفع مشكلات موجود بررسي و اقدامات لازم را انجام دهند. وي تصريح كرد: حق پخش تلويزيوني باشگاه‌هاي استقلال و پيروزي نيز از مواردي بود كه با درخواست باشگاه استقلال قرار شد مجلس شوراي اسلامي نسبت به آن توجه ويژه‌اي را داشته باشد تا شرايط براي پرداخت اين حق مسلم تيم‌هاي استقلال و پيروزي از سوي سازمان صدا و سيما فراهم شود. به گفته‌ي علوي، جلسات نمايندگان باشگاه‌هاي استقلال و پيروزي در روزهاي آينده نيز با نمايندگان مجلس تشكيل خواهد شد تا تصميم نهايي براي حل مشكلات اين دو باشگاه اتخاذ شود. تهيه طرحي براي حل مشكلات استقلال و پيروزي نماينده‌ي مردم لاهيجان در خانه‌ي ملت، گفت : براي حل مشكلات استقلال و پيروزي مي‌طلبد كه پيشنهاداتي كه در رابطه با پول‌سازي و خصوصي كردن اين دو تيم است در جلسات ديگري مورد توجه و بررسي قرار گيرد. ايرج نديمي در گفت‌وگو با خبرنگار پارلماني خبرگزاري دانشجويان ايران (ايسنا)، با اشاره به جلسه‌ي روز دوشنبه كف براي حل مشكل دو تيم استقلال و پيروزي در مجلس برگزار شد، گفت: در اين جلسه چند هدف را مورد توجه قرار داديم كه به نظر ما اين اهداف برآورده شد. وي افزود: يك بحث در رابطه با ابعاد مالي بود كه به اين جمع‌بندي رسيديم كه مي‌توان در سه دوره‌ي كوتاه مدت، ميان‌مدت و بلندمدت اين مسائل را حل كرد. در كوتاه‌مدت تصميم گرفتيم با شهرداري، سازمان مديريت و سازمان تربيت بدني تماس گرفته و فشار لازم را ايجاد كرد تا به هر صورتي قسط دوم حقوق بازيكنان دو تيم هم پرداخت شود. به اعتقاد نديمي باشگاه‌ها در اين راستا با مشكل مواجه هستند. در رابطه با ميان‌مدت قرار شد كه يك جلسه كار گروه مشتركي بين مسوولان دو تيم و نيز مجموعه‌ي مرتبط مطروحه برقرار شود تا يك طرح قانوني تهيه كنيم و براي درازمدت قرار شد ابعاد مختلفي كه محل بحث است از جمله اين كه باشگاه‌هاي خصوصي يا دولتي بمانند و رديف بودجه‌ايي داشته باشند و يا به صورت همين خاص اداره شوند، تاسيسات و امكاناتي كه قبلا از آن دو باشگاه بوده و اوايل انقلاب مصادره شده به اين دو تيم برگردد يا خير؟ از حمايت‌هاي مالي هواداران در داخل يا خارج استفاده كنند يا خير؟ بررسي‌هايي صورت گيرد. عضو فراكسيون ورزش مجلس شوراي اسلامي، تصريح كرد: البته در ابعاد فني، مديريتي و اداري هم مسائلي مطرح و بحث‌هاي شد و در كل همه اذعان داشتند جلسه‌ي روز دوشنبه از چند جهت مهم بوده اولا فراكسيون ورزش سعي مي‌كند با گروه‌ها و تيم‌ها در تماس باشد، مسائل و مشكلات آنها را بشناسد و در اين راستا پيگيري قانوني و نظارتي كند و اين امور بسيار مهم و مثبت عنوان شد. مسائلي كه در رابطه با آثار مثبت اين دو تيم از 
لحاظ ابعاد ملي، جلب و جذب تماشاگر و كاركرد فرهنگي، اقتصادي و اجتماعي و حتي سياسي در داخل و خارج كه بين آنها با ساير تيم‌ها وجود دارد و ميزان هزينه‌هايي كه اين دو تيم دارند و درآمدهايي كه سازمان تربيت بدني از محل اين دو تيم دارد و خصوصي شدن اين دو همه اينها مورد توجه بوده و خواهد بود. به نظر مي‌رسد با توجه به تركيب خوبي كه از دو باشگاه در جلسه‌ي ديروز شركت كرده بودند، جلسه‌ي پرباري داشتيم و راه‌حل‌هايي كه ارائه شد همه قابل پيگيري و بررسي است. جلسات ديگري براي حل مشكلات اين دو باشگاه تشكيل مي‌شود نماينده‌ي مردم تهران در خانه‌ي ملت، گفت : جلسات ديگري نيز براي حل مشكلات دو تيم استقلال و پيروزي در هفته‌هاي بعد برگزار خواهد شد. پرويز سروري در گفت‌وگو با خبرنگار پارلماني خبرگزاري دانشجويان ايران (ايسنا)، با مثبت ارزيابي كردن جلسه‌ي روز دوشنبه‌ در خصوص بررسي مشكل تيم‌هاي استقلال و پيروزي، اظهار داشت: استقلال و پيروزي يك مشكل كوتاه‌مدت دارند كه نمي‌شود به آينده آن را موكول كرد و بايد حتما فكري براي موضوع آنها شود و اين مساله حكيمانه و به شكل موقت حل شود تا اين دو تيم از بحران خارج شوند. وي افزود: راه كار اساسي در رابطه با بحث پيروزي و استقلال اين است كه واقعا بايد موضوع آنها نظامند شود و وضعيت روشني تعريف شود تا اين دو تيم بدانند دورنماي آينده آنها چيست. وضعيتي كه هميشه اين دو تيم در حالت شك و ترديد و رايزني براي حل مشكلات‌شان به سر مي‌برند نكته‌ي مطلوبي نيست و اين دو تيم با اين وضعيت نمي‌توانند براي آينده خود برنامه‌ريزي كنند و اين مساله باعث شده كه آنها دائما رو به تحليل رفته و به ضعف كشيده شوند. عضو كميته‌ي تربيت بدني مجلس شوراي اسلامي، با تاكيد بر روشن شدن وضعيت تيم‌هاي استقلال و پيروزي، تصريح كرد: بايد مشخص شود اين دو تيم مي‌خواهند دولتي اداره شوند يا خصوصي و حمايت‌ها در چه سقفي از آنها قرار است انجام شود؟ به اعتقاد سروري ورود مجلس به اين عرصه گره‌گشا خواهد بود و مجلس بايد بررسي كند كه اگر با راه‌كارهاي قانوني مي‌تواند اين وضعيت را نظامند كند آن را انجام دهد. در جلسه‌ي روز گذشته تقريبا اين باور براي همه ايجاد شد كه نياز است با جلسات مشترك و تخصصي بين اين دو تيم و نمايندگاني از فراكسيون ورزش و هم‌چنين كميته‌ي تربيت بدني زمينه‌هاي فعالي را براي حل اصولي مشكل اين دو تيم ارائه داد. نماينده‌ي مردم تهران در مجلس شوراي اسلامي، از ادامه‌ي جلسات براي حل مشكل كامل تيم‌هاي استقلال و پيروزي خبر داد و افزود: يك سري صحبت‌هايي در اين راستا صورت گرفت و قرار شد براي حل كوتاه مدت مشكلات آنها امكاناتي در نظر گرفته شود. قرار است در اين راستا پيگيري‌هايي انجام دهيم تا به صورت كوتاه مدت بتوان تا حدودي از مشكلات اين دو تيم را حل كرد و بعد نشست‌هاي مشتركي برگزار خواهد شد. گفتني است علي‌رغم دعوت از سازمان تربيت بدني براي شركت در اين جلسه كسي از سازمان در جلسه شركت نكرد.
