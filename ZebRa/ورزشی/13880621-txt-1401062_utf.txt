  به گزارش گروه دريافت خبر ايسنا، روابط عمومي فدراسيون فوتبال نوشت: "در پي درج اخباري در برخي از رسانه ها در خصوص ناديده گرفتن اقدامات تعدادي از کميته هاي فدراسيون و خدشه دار کردن زحمات آنها، بر آن شديم به شرح برخي از خدمات و اقدامات اين کميته ها در يک و سال نيم گذشته بپردازيم تا شايد نقادان يک سويه نگر ما فقط چشم خود را به مطالب مورد نظر خود نگشايند، بلکه اگر مي خواهند نقدي را انجام دهند، با گفتن کليه اقدامات، حق مطلب را به جاي آورند، نه با بيان مطالب مورد نظر خود اقدام به نقادي کنند: براي شروع از روابط بين الملل فدراسيون فوتبال آغاز مي کنيم: حسب آنچه که اخيرا در قالب ايجاد موج در رويکردي عمدي در ناديده انگاشتن عملکرد امور بين الملل فدراسيون فوتبال شاهديم، بر آن شديم تا با يک گزارش تطبيقي گوشه اي از اين فعاليت‌ها را در يکسال و نيم اخير به اطلاع علاقه منداني که طالب حقيقتند، برسانيم. ‌1. به نظر مي رسد فراموش شده است کليه مکاتبات بين المللي، پيگيري ها، شرکت در مذاکرات و ... در فرآيند اخذ چهار سهميه ليگ قهرمانان آسيا بر عهده روابط بين الملل بود و معلوم نبود که اگر اين چهار سهميه اخذ نمي شد چه انتقادات بيشماري به وقوع مي پيوست و چه استدلالاتي در ضعف آن به رشته تحرير در مي آمد. در همين راستا به نظر مي رسد فراموش شده است اقدامات آتي در مکاتبه با ‌4 باشگاه ايراني در ثبت اسامي کادر فني، بازيکنان، کارگاه هاي آموزشي، معرفي مديران و تکميل فرمهاي مربوطه با هماهنگي ‌4 باشگاه، استانداردهاي استاديوم ها و ...... همگي برعهده بين الملل بوده و براي اولين بار با نظم دقيق صورت پذيرفته و ‌13 بازي رسمي اين بازيها در مدت صرفاً دو ماه و نيم بدون هيچ گونه مشکلي در برگزاري انجام شد و در اين مدت بيش از ‌400 نفر در قالب تيم هاي خارجي و نمايندگان afc به کشور سفر کردند و معلوم نبود که اگر در برگزاري هاي اين بازيها و ارتباط با نمايندگان afc مشکلي بود چه اتفاقي مي افتاد. تا جايي که کمتر کسي باور داشت تا دو استاديوم فولاد شهر و يادگار امام تاييد شوند. از طرفي ديگر برخي معتقد بودند رد اين دو استاديوم مهر تاييدي در عدم صلاحيت فدراسيون در ‌4 سهميه خواهد بود در حاليکه اين اتفاق به وقوع نپيوست و البته وظيفه تلقي شد، حتي اگر در سال قبل آن يکي از همين دو ورزشگاه از سوي کنفدراسيون فوتبال آسيا رد شده بود و به جايي هم برنخورد . آيا به نظر نمي رسد انجام يا عدم انجام يک فعاليت مساوي با يکديگر و يا حتي در پاره اي از موارد موجب سوال نيز خواهد بود؟! ‌2. طبق مستندات و مدارک متعدد همانطور که واضح است، به طور متوسط تعداد بازي هاي تدارکاتي تيم ملي بزرگسالان در هر سال با رقباي سنتي خود به عدد ‌7 هم نمي رسيد و تعداد اردوهاي خارجي سالانه و ميانگين آن در حدود يک اردو در خارج از کشور بوده است. اين در حاليست که طي فقط ‌16 ماه امور بين الملل پس از پيشنهاد سرمربي و تصويب کميته تيم هاي ملي برگزاري بيش از ‌23 بازي دوستانه غير از بازيهاي رسمي ميزباني جام جهاني براي تيم ملي بزرگسالان، از جمله : بحرين (فروردين‌87)، زامبيا (خرداد‌87) ، قطر (آبان‌87) ، آذربايجان (شهريور ‌87) ، اسلاويا پراگ (‌87/5/2) ، بوهميا پراگ (‌87/5/6)، اکوادور (آذر ‌87) ، چين( آذر ‌87 و ‌20 دي ماه ‌87)، منتخب گاليسيا (‌7دي‌87) و ‌5 بازي در غرب آسيا (مرداد‌87) ، کنيا (اسفند ‌87)، کويت(فروردين ‌88)، سنگال(‌12 فروردين ‌88)، اندونزي(خرداد ‌88)، چين(خرداد ‌88)، بوسني(مرداد ‌88) ، بحرين(شهريور ‌88) و ازبکستان (شهريور ‌88) با شرايط بسيار مناسب تر به لحاظ مالي و رعايت صرفه و صلاح فدراسيون برگزار شد و همچنين پنج اردوي بلند مدت خارجي براي تيم ملي فوتبال بزرگسالان در کشورهاي اسپانيا (دو مورد)، عمان ، جمهوري چک و چين نيز تدارک شد که قريب به اتفاق اين بازيها و اردوها با توجه به مشکلات مالي فدراسيون، با توجه به حسن رابطه بين المللي فدراسيون تقريبا به صورت رايگان انجام شد . و جالبتر آنکه سرفصل کل هزينه هاي اردوهاي خارجي و سفرهاي برون مرزي عليرغم افزايش بي نظير آن در اين دوره، در گزارش ساليانه بازرس به مجمع فدراسيون کمتر از يک دهم اردوهاي داخلي بود و اين مهم صرفاً به واسطه رعايت صرفه و صلاح در اين زمينه است. اگرچه عليرغم تمام واقعيتي که همه در مورد بازيهاي تدارکاتي مي دانند بازهم چشم خود را بسته و نقد مي کنند. حتي اگر با بررسي تطبيقي و آماري ثابت شود که تيم هاي همگروه ايران در مسابقات اخير مقدماتي جام جهاني از کيفيت بسيار پايين تري نسبت به ايران در بازيهاي تدارکاتي خودشان برخوردار بودند. به نظر مي آيد حتي اگر نتايج و تعداد ‌425 بازيهاي تدارکاتي و رسمي تيم ملي ايران از سال ‌1941 تاکنون و يا ‌330 بازي رسمي و تدارکاتي بعد از انقلاب نيز ارائه شود بازهم متقاعد نخواهند شد. و يا حتي اگر با اسناد و مدارک ثابت شود در زمان قبل از بازي برگشت با تيم استراليا در ملبورن و صعود قهرمانانه تيم ملي ايران به جام جهاني ‌98 فرانسه، حريفهاي تدارکاتي و يا رسمي ايران غير از تيم هاي همگروه در مرحله نهايي در آسيا، تيم هايي نظير نپال، کويت، قرقيزستان، سري لانکا، سوريه ، مالديو، تايلند ، لبنان و البته يک مورد هم کانادا بوده است بازهم قرار نيست به آن پرداخته شود. ‌3. به نظر مي رسد فراموش شده است در دوره اخير، بازيهاي تدارکاتي بين المللي و اردوهاي خارج از کشور براي رده هاي پايه چندين برابر افزايش کمي و کيفي داشته ، به نحوي که با اذعان تمام باسابقه هاي فوتبال، تعداد اين بازيهاي بين المللي و اردوهاي برون مرزي براي رده زير ‌17 سال شامل کشور هايي نظير ترکيه، روسيه، اوکراين، آلمان، الجزاير، ايتاليا، امارات، سنگال آنهم صرفاً در کمتر از يکسال در ‌30 سال گذشته بي نظير بوده و اخيرا" نيز برنامه ريزي براي تيم اميد و شرکت در جامي با حضور قهرمان و نايب قهرمان اروپا در اوکراين بي نظير بوده است و همچنين اعزام به اردوي آفريقاي جنوبي قابل ذکر است و اين در حاليست که همه امور از قبيل انجام کليه تمهيدات بين المللي، مکاتبات، رايزني ها و ... برعهده واحد امور بين الملل بود و اگر دهها تورنمنت و سفرهاي برون مرزي تيم ملي فوتسال را به آن بيافزاييم به رقمي غير قابل مقايسه با آن چه که پيشتر بوده، دست پيدا خواهيم کرد. اگرچه و البته هيچ گاه در تمام اين مدت به آن پرداخته نشد، چون به نظر مي رسد، قراري براي اين پرداختن وجود ندارد و مهم از ديدگاه اين منتقدين يک سويه نگر و جناحي نگر ، نقد يکطرفه بدون نگاه به حقايق است. ‌4. به نظر مي رسد فراموش شده است در دوره اخير با افزايش قابل توجهي نسبت به تمام دوره هاي قبل فدراسيون مکاتبات لازم جهت اعزام مربيان ، داوران ، ناظران بازي و داوري به دوره هاي خارجي و بين المللي مربيگري، داوري، بازيهاي رسمي برون مرزي و ..... (شامل بيش از ‌140 مورد در طول ‌16 ماه اخير) صرفاً توسط اين واحد انجام مي شود و حتي يک مشکل نيز در اين مدت ايجاد نشده و اگر مشکلي براي يکي از اين افراد در اعزامهاي بين المللي ايجاد ميشد معلوم نبود چه انتقاداتي به عمل مي آمد . ‌5. هنوز يادمان نرفته است در پي درج اخباري نادرست مبني بر قصور روابط بين الملل در مورد سوبسيد تخصيصي فيفا به باشگاه هايي که بازيکنانشان را براي تيم هاي ملي که به جام جهاني صعود کرده اند ، جوابيه اي دقيق – که هم اکنون نيز در سايت فدراسيون مي باشد - ارسال شد که برخي از همين اصحاب رسانه از درج آن خودداري کردند. جالب بود که در همين راستا از ميان ‌10 هزار مکاتبه طي يک سال و يک ماه گذشته در روابط بين الملل آقايان توانستند با اطلاع رساني نادرست و خبرسازي جهت دار يک خبر اشتباه را در رسانه ها منعکس کنند. اين خبر در ‌3 روزي که هيات ايراني در کنگره فيفا حضور داشت منعکس شد تا از اين فرصت نهايت استفاده صورت بگيرد ضمن آنکه مجددا" برخي از خبرگزاري ها اطلاع رساني غلط در اين زمينه را ادامه دادند و جاي تعجب فراوان داشت که تهيه کنندگان موشکاف برخي از اخبار ، احتمالاً به طور سهوي اين نامه ها را در سايت فيفا مشاهده نکرده و فقط نامه زيرين اين موضوع را ديده اند و آن را رسانه اي کرده و براي نقد حوزه بين الملل فدراسيون با دستپاچگي اقدام کردند. ‌6. به نظر مي رسد فراموش شده است براي اولين بار در تاريخ فوتبال ايران در قبل و بعد از انقلاب، فدراسيون فوتبال توانست کرسي‌هاي بين المللي جمهوري اسلامي ايران در afc را به عدد سيزده برساند. اين در حالي بود که با رويکرد تماميت خواهي در دوره هاي مديريتي قبل با جايگزيني افراد جديد در کرسي هاي کسب شده، هيچگاه عدد اين کرسي ها ي بين المللي در آن دوره ها به عدد ‌10 هم نمي رسيد و در واقع در اين دوره تعداد کرسيها به عدد دو رقمي رسيد. ‌7. به نظر مي رسد فراموش شده است در دوره اخير، تهيه و ارسال مکاتبات بين المللي براي کليه واحدها با احتساب کليه نامه هاي ارسالي الکترونيکي به طور ميانگين بيش از ‌1000 مورد در ماه و دهها مورد ارجاعي حسب موضوعات خاص از سوي کليه کميته هاي فدراسيون مرتبط با حوزه هاي بين المللي بوده که قابل مقايسه با دوره هاي قبل نيست و حتي در سفر اخير دبيرکل کنفدراسيون فوتبال آسيا با سابقه بيش از ‌10 سال ايشان در afc نيز به آن تاکيد ورزيده شد. اگرچه اين نکته نيز خالي از لطف نيست که هيچگاه در ‌10 سال اخير تا دوره کنوني، فدراسيون فوتبال داراي ايميل رسمي نبود و تنها به صورت شخصي مکاتبات مهم الکترونيکي به فيفا و afc منعکس مي شد. از اين رو براي اصلاح وضع نابسامان نحوه ارتباطات بين المللي، ايميل رسمي راه اندازي که به صورت شفاف و قابل دسترس براي نظارت ، صرفاً به طور ميانگين روزانه در حدود بيش از ‌40 ايميل دريافت و ارسال مي شود. ‌8. به نظر مي رسد فراموش شده است براساس مدارک غير قابل انکار در دوره اخير هيچ پرونده بين المللي براي فدراسيون فوتبال در مراجع قضايي جهاني ايجاد و گشوده نشده و صرفاً فدراسيون وامدار حل و فصل چندين پرونده قبلي در دوره هاي مديريتي پيشين است. جالب‌تر آن که در اين دوره اخير چند پرونده مهم بين المللي به نفع ايران مختومه شد و البته در جايي نيز منعکس نشد . ‌9. برگزاري دوره هاي آموزشي باشگاهها براي فراگيري مقررات بين المللي به ويژه در چارچوب ليگ قهرمانان آسيا و پيگيري اجراي اين قوانين از باشگاهها امري نو و بديع بود که قبلاً به آن پرداخته نمي شد حال آن که فقط براي امان بودن فدراسيون از تنبيهات بين المللي، افزايش سطح دانش باشگاه‌ها و جلوگيري براي از بين رفتن آبرو فدراسيون برنامه ريزي شد. به نظر مي رسد، قاعده بازي منصفانه صرفاً در زمين فوتبال نبايد حاکم باشد و ضرورت دارد تا دايره شموليت آن، سرتاسر اين صنعت را در برگيرد، شايد با رعايت آن بتوان روح انصاف را در جاي جاي آن نهادينه کرد. شاخص هاي پيش گفته به هر علاقه مندي در فوتبال کمک مي کند تا ارزيابي خود را در اين حوزه داشته باشد و ذکر اين نکته خالي از لطف نيست که اساساً بدون جامع نگري و رويکرد منطقي، برداشتي احساسي با منشا حب و بغض هاي شخصي جاي انصاف را مي گيرد. سخن بسيار است اما آنچه که ما متقاضي آن هستيم ديده شدن اين زحمات، احترام به اين تلاشها و صد البته، نگاهي منصفانه به اين عملکرد و عدم ناديده انگاشتن اين حقايق است. اگرچه بر اين باوريم در فوتبال اگر وصل باشي تمام اشتباهاتت به حساب تجربه و اگر نباشي زحماتت به عنوان وظيفه با رويکردي نقادانه و طلبکارانه خواهد بود."
