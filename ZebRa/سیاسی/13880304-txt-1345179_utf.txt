  به گزارش خبرنگار سياسي ايسنا،‌ محمدي در ابتداي اين مناظره سوم خرداد را روز حماسه‌ ملي عنوان و اظهار كرد: دوم خرداد نيز يك حماسه است؛ همانطور كه رهبر انقلاب اشاره كردند يك حماسه ملي بوده است. هنگامي كه دوم خرداد در كنار سوم خرداد مي‌آيد نشان مي‌دهد كه هنگامي كه مردم به صحنه آمده‌اند و به سرمايه‌ اجتماعي بها داده شده و جمهور مردم تصميم‌گيرنده بوده حماسه‌هايي خلق شده است. اين فعال دانشجويي به توضيح تاريخچه‌ جنبش دانشجويي از سال 1313 به بعد پرداخت و گفت: در همان دوران با وجود گذشت پنج سال از تاسيس دانشگاه، شاهد حركت‌هاي خودجوش دانشجويي عليه حكومت بوديم. فضاي دانشگاه در آن سالها به گونه‌اي بود كه تلاش مي‌كردند وارد دوران تجدد شوند. در اين دوره الگوبرداري بدون بومي‌سازي از فرآيندهاي خارج از كشور انجام مي‌شد. پس از كودتا و سقوط دولت ملي هنگامي كه مجددا استبداد بازگشت، فعاليت‌ها در راستاي بازگشت به خويشتن در كل كشور رخ داد. در همان دوران بود كه انجمن‌هاي اسلامي به صورت متكثر در دانشگاه‌ها شكل گرفت. نمونه‌ آن را مي‌توان زماني مشاهده كرد كه در خفقان سال 42 براي اولين بار انجمن‌هاي اسلامي با امام ديدار كردند. وي خاطرنشان كرد: در آن دوران جنبش دانشجويي بدنه‌ اجتماعي و نخبه تلاش مي‌كردند در جهت نيل به حكومت متناسب با شان ايراني بسترسازي‌هاي لازم را انجام دهند. امام (ره) در اين بين ايمان مذهبي و راديكاليسم جمعي را تشكيل دادند كه همه در مقابل طاغوت ايستادند كه اين فرآيند منجر به انقلاب اسلامي شد. انقلاب اسلامي با الگوبرداري و بومي‌سازي‌ها و حضور مرجعيت با نگاه به اسلام شكل گرفت و جمهوري مطرح شد كه در نهايت انقلاب اسلامي در اين كشور حاكم شد. محمدي خاطرنشان كرد: اگر امروز مي‌بينيد كه دانشجويان عكس شهيد بهشتي، ‌شريعتي، امام(ره) و رهبر را بالاي سر خود مي‌گذارند يعني اينكه مبداء هويتي‌شان انقلاب است. مردم با تشكيل انقلاب اسلامي خواستند كه جمهوري اسلامي شكل گيرد بنابراين بايد به معناي تمام جمهوريت و اسلاميت در كشور باشد. از اين رو اين سوال پيش مي‌آيد كه مردم از جمهوري اسلامي چه مي‌خواستند؟ رفتار هويتي ما به انقلاب اسلامي بازمي‌گردد بنابراين نبايد انقلاب اسلامي را به يك حكومت اسلامي تنزل دهيم. مبداء هويتي ما انقلاب و جمهوري اسلامي است نه يك كلمه كمتر و نه يك كلمه بيشتر. با رجوع به اين اصول است كه مي‌توانيم بهترين فعاليت‌ها را انجام دهيم. دبير تشكيلات انجمن اسلامي دانشجويان دانشگاه تهران و علوم پزشكي تهران با طرح اين پرسش كه امام و جمهوري اسلامي چه مي‌گفت‌، اظهار كرد: ما بايد براي پاسخ به اين پرسش‌ها به امام رجوع كنيم معناي اين سخن اين نيست كه ما از نظرات رهبر ، احزاب و گروه‌هاي خاص استفاده نمي‌كنيم؛ بلكه اين است كه براي استفاده از اصول به سرچشمه‌ آن مراجعه مي‌كنيم چرا كه در نقطه‌اي همه حول محور امام جمع شدند و در اين شرايط بود كه امام بنيانگذار انقلاب اسلامي شد. بنابراين بايد در فعاليت‌هاي خود حول محور امام و مطابق با قانون اساسي پيش رويم. محمدي ادامه داد: اگر امام استكبارستيز بود بايد كساني كه با آمريكا و كشورهاي استكباري سخن مي‌گويند دليل موجهي داشته باشند آيا آنها معناي استكبار را فراموش كرده‌اند؟ مبناي سخن افرادي كه با استكبار سخن مي‌گويند چيست؟ كساني كه دم از دوستي با اسراييل مي‌زنند بر چه مبنايي اين كار را انجام مي‌دهند؟ اگر راي ملت براي امام مهم بود و مي‌گفت ميزان راي ملت است و مجلس برآمده از ملت در راس امور است بر چه اساسي برخي آن را نفي مي‌كنند بايد بررسي كنيم كه چرا در جامعه‌ي ما برخورد سليقه‌اي انجام مي‌شود و برخي مواقع خلاف قانون اساسي و برخي اصول مسائلي رخ مي‌دهد؟ اين فعال دانشجويي خاطرنشان كرد: انقلاب اسلامي با تمام وجوه و همه‌ پرونده‌هاي مثبت خود ممكن است دچار ضعف‌هايي شود و در كارآمدي خود دچار مشكل شود؛ از اين رو گروهي كه ادعا مي‌كنند پيگير اصلاح‌طلبي هستند اعتقادشان بر اين است كه ممكن است در نظام اسلامي اشتباهاتي رخ دهد از اين رو بايد نسبت خود را با اين گروه مشخص كنيم. بايد به آن عده‌اي كه مي‌گويند اصلاح‌طلبي با مباني انقلاب جور در نمي‌آيد گفت كه اگر اصلاح‌طلبي با مباني انقلاب جور در نمي‌آيد هيچ چيزي ديگري با مباني انقلاب سازگار نيست. اصلاح‌طلبي يعني افرادي كه مي‌دانند حكومت را ملت پيگيري مي‌كنند و انسان جايزالخطا است تلاش مي‌كنند تا در جهت حل مشكلات فعاليت كنند. در اين شرايط نمي‌توان حتي اصولگرايي را با چنين غلظتي زير سوال برد. مطابق با فرمايش رهبر انقلاب اصلاح‌طلبي و اصولگرايي دو بال نظام هستند. هر كه مي‌خواهد راجع به انقلاب صحبت كند بايد تكثر انديشه‌ها و آرا را بپذيرد. وي تاكيد كرد: مبداء ما امام(ره)، انقلاب و قانون اساسي است از اين رو نبايد به سراغ چيزهاي ديگري برويم. همچنين بايد همواره اصل تكثر آرا و انديشه‌ها را در فعاليت‌هايمان بگنجانيم. به گزارش ايسنا كمال‌خاني در ادامه اين مناظره اظهار كرد: در حال حاضر انقلاب اسلامي توقف پيدا كرده و نظام اسلامي نيز تا حد زيادي محقق شده است. مساله امروز ما تحقق دولت اسلامي است. در سالهاي اخير برخي از دوستان بر اين باورند كه دولت نهم دولتي است كه بايد مرحله دولت اسلامي را محقق كند و بار سنگيني بر دوش اين دولت است تا پس از آن تمدن اسلامي تشكيل شود. وي با بيان اينكه انتخابات همچون دانشگاه محصول كاملا وارداتي است، گفت: انتخابات ابزاري براي رسيدن به دموكراسي در جوامع غربي بوده است كه به صورت محصول وارداتي وارد اين كشور شده است. پذيرفتن انتخابات بدون چون و چرا با برخي از مباني ما يعني انقلاب و امام سازگار است، اما بايد در اين شرايط گفت كه بالاتر از انقلاب و امام(ره) پيامبر ، اسلام و قرآن قرار دارد و مطمئنا سيره پيامبر از سيره‌ امام(ره) ارجح‌تر است. دبير جامعه‌ اسلامي دانشجويان دانشگاه تهران اضافه كرد: ما در سالهاي ابتداي انقلاب ضررهاي انتخابات را ديديم كه نمونهي آن انتخاب بني‌صدر بود كه هزينه‌هاي زيادي را به كشور تحميل كرد. البته تلاش شد خلاء اين محصول وارداتي با بومي‌سازي و گذاشتن نهادهايي همچون شوراي نگهبان و نظارت استصوابي خلاها پر شود. به نظر بنده انتخابات شكل خوبي است و از ابزارهايي است كه مي‌تواند تمدن اسلامي را تحقق بخشد اما مي‌توان ابزار بهتري از اين امر نيز پيدا كرد؛ يعني عادلانه كردن انتخابات را مد نظر قرار داد. بدان معنا كه استاد دانشگاهي كه سالها مسائل سياسي را تدريس مي‌كند مطمئنا راي‌اش با فرد عادي خيلي تفاوت دارد. در جامعه‌ي ما بسياري از افراد راي مي‌دهند اما برايشان فرق نمي‌كند كه راي‌شان براي شوراي اسلامي يا رياست جمهوري است. كمال‌خاني در رابطه با اين سخن محمدي مبني بر اينكه نمونه‌ي بها دادن به راي مردم را در دوم خرداد شاهد بوديم، گفت: اينكه دوم خرداد يك حماسه‌ ملي است سخن و تعبير رهبر انقلاب است ما نيز بر اين امر اعتقاد داريم، اما بايد به اين نكته توجه كرد كه محصول اين حماسه چه شد؟ سوال ديگر اين است كه چرا برخي از اوقات هنگامي كه مردم در انتخابات شركت مي‌كنند حماسه محسوب مي‌شود و موقعي كه فرد ديگري انتخاب مي‌شود و با راي برخي سازگار نيست ديگر حماسه نيست؟ و در اين شرايط مي‌گويند كه مردم بينشي نسبت به انتخابات ندارند. اين فعال دانشجويي گفت: در سيستمي كه در كشور وجود دارد نتايج انتخابات و ميزان سلامت آن گزارش داده مي‌شود اما قطعا هيج انتخاباتي در ايران برگزار نشده است كه بدون تخلف باشد. اما مطمئنا اين ميزان تخلفات جزيي و تاثيرگذار نبوده است. از سوي ديگر بايد به اين نكته توجه كرد كه رهبر انقلاب نيز بارها فرموده‌اند كه انتخابات بعد از انقلاب جزو سالم‌ترين انتخابات‌ها بوده است. بايد به اين سخن ايشان كه حكم ولي نظام و ولايت را بر كشور دارند توجه كرد و آن را قبول داشت. وي در رابطه با سخن محمدي مبني بر اينكه مبداء رجوع ما امام (ره) و انقلاب و قانون اساسي گفت: يكي از اصولي كه امام (ره) به آن تاكيد داشتند جمهوري اسلامي نه يك كلمه كم و نه يك كلمه زياد بود اما جمله ديگر امام را كه مبني بر اينكه مردم به خاطر جمهوريت كشته نشدند بلكه به خاطر اسلاميت نيز جان خود را دادند بايد توجه كرد يعني اولويت اول دين است و نبايد اسلاميت مغفول واقع شود. دبير جامعه اسلامي دانشجويان دانشگاه تهران در واكنش به سخني از محمدي گفت: ‌اينكه سيره‌ امام را از سيره رهبري جدا كنيم درست نيست؛ اينكه بگوييم امام داراي سيره خاصي بودند و سپس فردي با سيره جديد اهداف و فرمول‌هاي مديريت جديد در صحنه حاضر شده است نوعي بازگشت به عقب در تاريخ و در 14 خرداد 68 ماندن است. وي در واكنش به اين سخن محمدي در رابطه با جمهوريت و اسلاميت نظام گفت:‌ امام بارها به اصل اسلاميت، ولايت فقيه و جمهوريت به انضمام اسلام تاكيد كردند. امام همواره جمهوريت را همراه با اسلام مي‌آورد و هيچ گاه از جمهوريت بدون پسوند اسلام نامي نمي‌بردند . از اين رو بايد گفت كه براي مبداء حركات و فعاليت‌هاي خود علاوه بر سيره‌ي امام به قانون اساسي و اصل در نظر گرفتن اختلاف سليقه‌ها بايد سيره‌ي ائمه و توصيه‌هاي رهبري را نيز در نظر گرفت. به گزارش ايسنا، محمدي در ادامه اين مناظره در واكنش به سخنان كمال‌خاني در رابطه با دولت اسلامي با بيان اين كه ما چيزي به نام دولت اسلامي نداريم. اين يك جعل عنوان است . ما دولت جمهوري اسلامي داريم، ابراز عقيده كرد: متاسفانه در چهار سال اخير دولت اسلامي در كشور جعل شده است اين رويكرد كاملا با برنامه انجام مي‌شود تا سرانجام بگويند جمهور و راي مردم مهم نيست. برنامه‌ اين است كه بعد از دولت اسلامي حكومت اسلامي و در نهايت خليفه‌گري را در كشور رواج دهند . منشاء فكري اين افراد همان كساني هستند كه در سال 32 در مقابل عمل سياسي امام ايستادند. آنها به جمهوريت و راي مردم توجهي ندارند . وي همچنين در واكنش به اين سخن كمال‌خاني مبني براينكه راي برخي با راي برخي ديگر از مردم متفاوت است، گفت:‌ اين سخن آقاي كمال‌خاني يعني اينكه ما همچون برخي از كشورهاي ديگر به دموكراسي و جمهوري طبقاتي تن دهيم يعني اينكه برخي برابرند و برخي برابرترند اين سخن متناسب با كشور ما نيست ما چيزي به اين عنوان كه رنگ خون و غلظت حضور برخي در جامعه بيشتر از ديگران است را نداريم. چنين چيزي وجود ندارد كه برخي تصور كنند كه نظراتشان بالاتر از مردم است و بر مردم قيومت دارند اين سخن مخالف نص صريح قانون و امام است. وي خاطرنشان كرد: امام و قانون اساسي دولت اسلامي را ارائه نكردند البته شايد افراد ديگري بخواهند اين كار را بكنند. بنده كه فرزند اين ملت هستم حتي اگر كسي بگويد كه دولت جمهوري و از پسوند اسلامي استفاده نكند با همين جديت جلوي او مي‌ايستم. اين جعل‌ها نبايد صورت گيرد. در اين هنگام كمال‌خاني در واكنش به اين سخنان گفت:‌ دولت از نتايج جمهوريت است دولت يعني اينكه مردم فردي را براي رياست دولت انتخاب مي‌كنند و منظور بنده از دولت اسلامي اين بود. محمدي اضافه كرد: بنده مي‌دانم كه از نتايج جمهوريت دولت است اما اكنون به كار جمعي توجه نمي‌شود. ديير تشكيلات انجمن اسلامي دانشجويان دانشگاه تهران و علوم پزشكي تهران خاطرنشان كرد:‌ حكومت ايران به گونه‌اي است كه هر شهروند حقي در حكومت دارد و اين حق را با راي دادن نشان مي‌دهد. بنابراين راي دادن ارتباطي به ايدئولوژي افراد ندارد بلكه مرتبط با ايراني بودن و يا نبودن رفتار است . محمدي در واكنش به سخن كمال‌خاني مبني بر اينكه مطابق با سخن رهبري انتخابات ايران انتخاباتي سالم است گفت: ما نيز نمي‌گوييم كه انتخابات، انتخاباتي ناسالم است. به دليل ضعف سيستم انتخاباتي كشور است كه هر جريان و گروهي توانايي تخلف را در انتخابات دارد. دراين زمينه آقاي الهام در جلسه‌اي كه با شوراي مركزي انجمن اسلامي دانشجويان دانشگاه تهران و علوم پزشكي تهران نيز داشتند گفتند كه سيستم انتخاباتي ايران چنان ضعيف است كه مي‌تواند هر فردي در آن دست ببرد از اين رو بايد قويا در اين زمينه كاري كرد تا مشكلات اين سيستم را برطرف كرد. از اين رو اگر فردي سخن از صيانت آرا را مي‌زند بدان معنا است كه مي‌خواهد اين گونه مشكلات را حل كند. وي در ادامه در رابطه با اين سخن كمال‌خاني مبني بر اينكه رجوع به امام بازگشت به عقب و ماندن در سال 68 است گفت: اين سخن شما براي بنده بسيار عجيب بود. اين حرف شما با سخن اكبر گنجي مبني بر اينكه امام را بايد به موزه‌هاي تاريخي بفرستيم تفاوتي ندارد بهتر است منظور خود را واضح‌تر توضيح دهيد .شان بنيانگذاري امام بسيار مهم‌تر است. محمدي در ادامه‌ي سخنانش به بحث انتخابات رياست جمهوري و بيانيه‌ِ جامعه‌ي اسلامي دانشجويان دانشگاه تهران در حمايت مشروط از احمدي‌نژاد اشاره و اظهار كرد: برخي از اصولگرايان در شرايط فعلي از تنگي روزگار به سمتي سوق پيدا كرده‌اند كه دست به حمايت انتقادي مي‌زنند. بنده به عنوان يك مسلمان عقيده‌ام اين است كه مي‌توانيد دنبال گزينه‌هاي ديگري بگرديد تا حمايت قاطع كنيد. عقيده ندارم كه شرايط فعلي آنقدر محدود و تنگ شده است كه دست به حمايت انتقادي بزنيد؛ از اين رو در يك تشكل دانشجويي چيزي به عنوان حمايت انتقادي در انتخابات رياست جمهوري وجود ندارد؛ چرا كه دانشجو براساس ايدئولوژي كار مي‌كند و حزبي و جناحي نيست. محمدي به خواندن بندهايي از بيانيه‌ي حمايتي جامعه‌ي اسلامي دانشجويان پرداخت و گفت:‌ شما در يكي از اين بندها گفتيد كه معيار انتخابات اين است كه رييس‌جمهور بايد مسلمان باشد به معناي كسي كه اسلام ناب و همه جانبه را پذيرفته باشد. بنده سوالم اين است كه حداقل در يك مورد واضح به ملت دروغ گفته شد. بعد از جعل مدرك كردان كه ازسوي مجلس زير سوال رفت و از وزارت عزل شد گفته شد كه كردان يك بسيجي مخلص است. وي همچنين با اشاره به اين بند بيانيه جامعه اسلامي مبني بر اينكه "رييس جمهور مورد نظر ما بايد پاينبد به انقلاب و ولايت فقيه باشد"، ادعا كرد: در چهار سال گذشته حتي يك بار نيز راجع به جمهوري اسلامي صحبت نشده و نخواسته‌اند اين فرصت را به مردم بدهند كه نظرشان را راجع به جمهوري بدانند؛ اين در حالي است كه امام در پاريس چند بار راجع به جمهوريت اسلامي و قانون اساسي سخن مي‌گفت.سيره‌ امام، استكبارستيزي و دروغ نگفتن به مردم و عدم استفاده از احساسات ملت بود.ازامام بارها خواسته بودند كه به شهرستان‌ها سفر كنند، اما ايشان مي‌گفت چون براي مردم حرج مي‌شود نمي‌روم. اين در حالي است كه درحال حاضر سازماني را براي استقبال‌هاي مردم تشكيل داده‌اند. اگر رييس‌جمهورهاي پيشين نيز اين كار را مي‌كردند زير سوال قرار داشتند. وي همچنين با اشاره به اين بند بيانيه مبني بر اينكه رييس‌جمهور بايد عرصه‌ي بروز و ظهور آرا و افكار مخالف را ايجاد كند، نسبت به آن‌چه نبود آزادي مطبوعات و بسته شدن روزنامه‌ ياس نو مي‌خواند انتقاد كرد. وي همچنين با اشاره به بند ديگري از اين بيانه مبني بر اينكه "رييس‌جمهور بايد عدالت را در همه عرصه‌ها بگستراند" گفت:‌ مرحوم شهيد بهشتي مي‌فرمايند كه عدالت يك جانبه نيست و همچنين مي‌فرمايند كه روز مرگ انقلاب اسلامي روز مرگ آزادي‌هاست. شما كه پيرو شهيد بهشتي هستيد آيا عدالت سياسي ، اجتماعي ، فرهنگي و اقتصادي را در دوره فعلي شاهد بوديد؟ به گزارش ايسنا كمال‌خاني در ادامه در رابطه با دولت اسلامي گفت:‌ دولت اسلامي يعني دولت به معناي جمهوريت كه كنار آن اسلامي قرار گرفته است. محمدي در واكنش به اين سخن گفت: يعني دولت قبل از انقلاب نيز يك دولت جمهوريت بوده است ؟ كمال‌خاني در ادامه در رابطه با انتخابات گفت: رهبر انقلاب بارها تاكيد كردند كه يكي از اصولي كه باعث حفظ نظام مي‌شود جابجايي قدرت‌هاست . وي همچنين در رابطه با سخن موسوي در باره‌ي اينكه آراي مردم با يكديگر متفاوت نيست، گفت: به نظر بنده اگر قرار باشد همه‌ِ انسان‌ها به صورت مساوي راي دهند يك مدل خوبي است، اما مدل برتري نيست. اين همان موضوعي است كه در قانون اساسي داريم يعني همه‌ي مردم مي‌توانند به يك نفر راي دهند ولي ، ولي‌فقيه مي‌تواند آن راي را قبول نكرده و حكم تنفيذ رياست جمهوري را امضا نكند. تاثير ايشان طبق قانون بيشتر از راي مردم است. كمال‌خاني همچنين در رابطه با اين سخن محمدي مبني بر اينكه منظور شما از بازگشت به امام، ماندن در سال 68 است، چيست؟ گفت: منظور سخن بنده ماندن در تاريخ نيست . مطالعه‌ي سيره و رهنمودهاي امام و قرار دادن در سرلوحه‌ي كار هيچ اشكالي ندارد . بنده نگفتم كه به آراي امام برنگرديم بلكه منظورم اين است كه تنها قرار دادن سرلوحه‌ي امام در كارها كار اشتباهي است. بهترين كسي كه مي‌تواند درنظرات امام اجتهاد كند رهبر است و بهترين مجتهد در مورد راي امام به شمار مي‌آيد. دبير جامعه‌ي اسلامي دانشجويان دانشگاه تهران در مورد بيانيه تشكل‌ متبوعش در حمايت از احمدي‌نژاد گفت: شما بندهايي از بيانيه‌ي ما را قرائت كرديد كه بايد به بندهاي بعدي نيز اشاره مي‌كرديد يكي از اين بندها برقراري مشروط رابطه با آمريكا و مبتني بر اصول است اين در حالي است كه بسياري از كانديداهاي فعلي در حالي از رابطه با آمريكا سخن مي‌گويند كه حتي حاضر نيستند پيش‌شرط را قبول كنند. وي افزود:‌ يكي از بندهاي بيانيه‌ ما مسلمان بودن رييس‌جمهور مورد نظر ماست. هيچ كس نمي‌تواند بگويد كه كدام يك از ما چه سرنوشتي در دنياي آخرت دارد و نمي‌توان گفت كه همه كامل هستيم . منظور ما از اسلام ناب اين است كه كسي كه مي‌خواهد رييس‌جمهور باشد در حد نياز مسائل اسلامي را شناخته و آن را براي اداره‌ي كشور به كار گيرد. نمي‌توان به صراحت سخن گفت كه كسي دروغ گفته يا نگفته براي بيان ادعا بايد تمام شرايط مقتضيات و حال افراد را در بيان آن سخن بدانيم و نبايد به خود اجازه دهيم كه كسي را دروغگو بدانيم. محمدي در واكنش به اين سخن گفت: منظور بنده از اينكه دروغ گفته شده اين است كه در مجلس شوراي اسلامي در استيضاحي مشخص شد كه كردان وزير احمدي‌نژاد دروغ گفته و جعل مدرك كرده است اما رييس‌جمهور پس از آن با تمام قوا پشت او مي‌ايستد و مي‌گويد كردان يك بسيجي است. از سوي ديگر او با تمام قوا از مشايي نيز كه گفته ما دوست اسراييل هستيم دفاع مي‌كند. كمال‌خاني در اين هنگام گفت: بحث كردان‌ها و مشايي‌ها بسيار زياد است كه متاسفانه برخي همچون كردان‌ها و مشايي‌ها رفتار مي‌كنند، اما چون ديكته بدون غلط مي‌نويسند كسي از آن آگاهي پيدا نمي‌كند. وي در رابطه با اين بند بيانيه‌شان مبني بر پايبندي بر ارزش‌ها و گفتمان جمهوري اسلامي گفت: به زعم شما احمدي‌نژاد در رابطه با جمهوريت نظام كاري نكرده است اما به گواه همه دولت نهم پس از انقلاب مردمي‌ترين دولت بوده است . محمدي در اين هنگام گفت‌: پس شما نظرسنجي كرده‌ايد؟ كمال‌خاني پاسخ داد: نمونه اين است كه در رسانه‌هاي اصلاح طلب هنگامي كه مي‌خواهند دولت را به تمسخر گيرند مي‌گويند دولت مردمي احمدي‌نژاد. بنده يادم نمي‌آيد كه هيچ گاه چنين واژه‌اي را براي دولت اصلاحات به كار برده‌اند. جمهوريت نظام به گفتار نيست؛ بلكه به عمل افراد است. كمال‌خاني همچنين در رابطه با اين بند بيانيه مبني بر اينكه "رييس‌جمهور بايد عرصه‌ بروز و ظهور آراي مخالف را ايجاد كند" گفت: نمونه اين كار دولت نهم اين است كه كتاب‌هايي كه در سال 80 اجازه‌ نشر پيدا نكرده بود در اين دولت مجددا منتشر شد . در اين زمينه ما در صدديم تا نامه‌اي را تهيه كنيم مبني بر اينكه اگر قرار است كتابي توقيف شود و هزينه‌اي براي آن صرف نشود پس چرا دوباره اجازه‌ي نشر مي‌گيرد. وي ادمه داد: در رابطه با روزنامه‌ي ياس نو بايد گفت كه در همين دولت اجازه‌ي نشر و دوباره توقيف شد و دولت مي‌توانست اصلا اجازه‌ي نشر ندهد اما به اين روزنامه اعتماد كرد ولي هنگامي كه ديد ارزش اعتماد ندارد آن را توقيف كرد. اين فعال دانشجويي خاطرنشان كرد:‌ در زمان رفسنجاني نقد مستقيم از دولت وجود نداشت و در زمان خاتمي تنها چند نقد صورت گرفت كه به دليل آن برخي از نشريات توقيف شدند، اما اكنون تعداد زيادي از نشريات عليه دولت تخريب انجام مي‌دهند . وي در رابطه با تامين نيازهاي حداقلي از سوي رييس‌جمهور آينده نيز گفت: واكنش سخن شما به اين بند ازبيانيه ما در رابطه با گشت ارشاد بوده است. آقاي ملكا در سخني گفته بود كه 18 تير 87 محصول دوران رفسنجاني بود. بنده نيز بر اين باورم كه وضع امروز اجتماع ، فرهنگ و تعامل افراد در جامعه و به خصوص پوشش كه مورد تاييد ما نيست محصول دولت اصلاحات است كه بايد اين موارد اصلاح شود كه مطمئنا با كارهاي كليشه‌اي و مقطعي حاصل نمي‌شود. بنده در صورتي كه رويه گشت ارشاد اصلاح شود و از حالت كليشه‌اي خارج شود يكي از مدافعان اصلي آن به شمار مي‌آيم. محمدي در اين هنگام گفت:‌ پس اگر آقاي احمدي‌نژاد در چهار سال دوم نيز رييس‌جمهور شود پس مي‌توان گفت كه گشت ارشاد محصول دولت احمدي‌نژاد بوده است ؟ كمال‌خاني گفت: ‌بنده فكر نمي‌كنم چرا كه گشت ارشاد براي اصلاح رفتارهايي است كه دولت گذشته در بين مردم ترويج كرده است. بايد گشت ارشاد وجود داشته باشد اما رويه‌ي خود را از كليشه‌اي اصلاح كند. دبير جامعه‌ي اسلامي دانشجويان دانشگاه تهران در رابطه با انتخابات گفت: در نزديكي انتخابات همه دغدغه‌ي مردم پيدا مي‌كنند و مي‌خواهند اقتصاد، سياست و روابط بين‌المللي را درست كنند . سوال ما در رابطه با آقاي مهندس موسوي اين است كه چرا ايشان 20 سكوت كرده است؟ شايد اين سوال تكراري است اما ما تا كنون پاسخي براي آن نيافته‌ايم. موسوي در سخنانش گفته كه در بين مردم و با تعامل با آنها بوده است اين در حالي است كه موسوي 8 سال نخست‌وزير و مشاور دو دولت بوده بايد نحوه‌ي برخوردش با افراد عادي تفاوت مي‌كرد. چرا موسوي در زمان 18 تير يا قتل‌هاي زنجيره‌اي و يا تهديدات آمريكا زياد شده بود آقاي موسوي هيچ واكنشي انجام ندادند؟ آن زمان كه تورم 49 درصدي در جامعه وجود داشت آقاي موسوي هيچ چيزي به روي خود نياورد. اكنون كه اين تورم به 25 درصد رسيده و تنها به دليل برخي از سياست‌هاي غلط و دست‌اندازي‌ها و كارشكني‌هاست موسوي مي‌گويد كه مي‌خواهد تا شب انتخابات از احمدي‌نژاد نقد كند و حتي يك بار نگفته كه يك كار احمدي‌نژاد درست بوده است صحبت‌هاي ايشان بعد از 20 سال پر از تناقض است. اين فعال دانشجويي ادامه داد: موسوي به طور روشن و صريح بايد نسبت خود را با ولايت فقيه بيان كند؛ همانطور كه ايشان در مسائل اقتصادي به صورت واضح گفت كه ديگر همچون اقتصاد سال 68 رفتار نمي‌كند بايد در رابطه با ولايت فقيه نيز اظهارنظر كند. انگار كه مساله‌ اقتصادي براي ايشان بسيار از مهم‌تر از مساله‌ي حاكميت است. وي افزود: در زماني در سال‌هاي 80 به بعد كسي در همين دانشگاه تهران جرات نمي‌كرد كه خود را خط امامي بداند چون او را عقب‌مانده مي‌خواندند و در انتخابات دور پيش نيز به احمدي‌نژاد مي‌گفتند كه چنين شعارهايي استفاده نكند البته ما به اين افتخار مي‌كنيم كه آقاي موسوي بعد از گذشت 20 سال با شعار امام و سخن از امام در صحنه حاضر شده است همچنين شاهديم كه خاتمي ديگر در سفرهاي خود يك كلمه از جامعه‌ي مدني و دموكراسي سخن نمي‌گويد و مدام از دولت مردمي و دفاع از حقوق مردم سخن به ميان مي‌آيد آنها ديگر متوجه شده‌اند كه تئوري‌هاي جامعه‌ مدني در ايران طرفدار خاصي ندارد و راي آور نيست. كمال‌خاني خاطرنشان كرد: در حال حاضر 4 كانديدا وارد صحنه انتخابات شده‌اند كه شاهديم مدام در سخنراني‌هاي خود سخن از رهنمودهاي امام به ميان مي‌آورند؛ اين در حالي است كه كسي در سال 80 جرات سخن گفتن از امام را نداشت. جاي شكر دارد كه اكنون انجمن تهران خود را داعيه‌دار خط امام مي‌داند و ما به آن افتخار مي كنيم ولي بايد به اين نكته نيز توجه شود كه بازگشت به گفتمان امام از دستاوردهاي دولت نهم است . اين فعال دانشجويي خاطرنشان كرد: اكنون مي‌گويند كه دولت در كارها بي‌عدالتي كرده است يعني سنگ محك ما اكنون عدالت شده است كه اين از ديگر دستاوردهاي دولت نهم به شمار مي‌آيد. به گزارش خبرنگار سياسي خبرگزاري دانشجويان ايران(ايسنا)، محمدي در ادامه اين مناظره در پاسخ به صحبت‌هاي كمال‌خاني اظهار كرد: طبق قانون اساسي مقام رهبري مي‌تواند از طريق شوراي نگهبان و نهادهاي نظارتي در مورد اين كه انتخابات صحت دارد يا ندارد نظر دهد و اين امر در قانون اساسي آمده است و درواقع رهبري حكم تنفيذ صحت انتخابات را مي‌دهد و اين نيست كه راي رهبري بالاتر از راي بقيه باشد. وي افزود: در مورد اين كه گفتيد كاريكاتوري شبيه به خاتمي كشيده‌اند و آن روزنامه توقيف شد بايد بگويم كه خاتمي خودش مي گفت كاريكاتور مرا بكشيد ولي چون خاتمي لباس روحانيت بر تن داشت و كشيدن كاريكاتور او توهين به روحانيت تلقي مي شد اين كار را نمي كردند ولي اگر خاتمي عبا و عمامه نداشت هر كاري مي كردند همانطور كه هر 9 روز يك بحران برايش مي ساختند در صورتي كه فقط به احمدي نژاد مي‌گويند چرا حق ما را نمي دهيد. محمدي هم چنين در پاسخ به اين سوال كه چرا ميرحسين موسوي 20 سال سكوت كرد؟ گفت: در اين خصوص بايد بگويم مهدوي كني يك فعال سياسي است و احمدي نژاد هم تا قبل از رياست جمهوري فعال سياسي بود يا حتي صادق لاريجاني و يا كساني مثل ري شهري يا همين مهدوي كني مگر از سياسيون كشور نيستند تازه اينها جزو اصولگرايان هستند ولي آيا ديده مي‌شوند؟ وي افزود: ميرحسين موسوي كسي بوده كه در تك تك مسايل مهم كشور به صورت مستقيم از طرف رهبري دعوت مي‌شده است ولي چرا 20 سال كاري كردند كه در تلويزيون نشان داده نشود و در واقع حداقل هر چهار سال يكبار ملت به او رجوع كرده است و بايد اين سوال را از احمدي نژاد راجع به زمان هاشمي بپرسيم كه در آن زمان استاندار هاشمي بود ولي صدايش در نيامد و حتي در دور دوم هم از هاشمي دفاع كرد و در ستاد وي فعاليت مي‌كرد و چه كسي در اين زمان صدايش در آمد؟ در صورتي كه ميرحسين در اين زمان بود كه صدايش درآمد. محمدي گفت: درباره اين موضوع كه گفتيد انجمن اسلامي از سال 84 خط امامي شده است بايد بگويم سراغ ندارم كه در انجمن اسلامي دانشجويان دانشگاه تهران و علوم پزشكي تهران يك مجمع ساليانه يا يك بيانيه بدون نام امام(ره) باشد.  است. محمدي ادامه داد: اين هم كه امام(ره) در سخنراني عمومي به منتقدين مي گويد اعتراض نكنيد منظورش سياسيوني است كه در جنگ اجازه نمي دادند كه دولت يك لحظه آرامش داشته باشد و منظورش آن 99 نفر بوده است نه روزنامه رسالت. ميرحسين موسوي براي منافع ملي و ملت ايران تلاش مي كرد كه دوگانگي هاي سياسي را تنظيم كند. وي با بيان اين كه دولت زمان جنگ موشك را به شش برابر قيمت اصلي مي خريد و با فشنگ كشور را اداره مي كرد و با صد ميليون دلار پالايشگاه خراب را درست مي كرد گفت: در واقع در كشور ماست كه تورم 25 درصدي وجود دارد اما موشكي كه آن زمان 10 دلار بوده الان هم همان 10 دلار است. در صورتي كه سازمان بازرسي كل كشور در گزارش تفريغ بودجه متوجه شده كه در اين امر فساد بوده است. محمدي درباره نسبت ميرحسين موسوي با ولايت فقيه گفت: ميرحسين موسوي اثبات كرده كه ولايت‌مدار است و در اكثر سخنراني‌هايش گفته كه ذيل فرمايشات مقام معظم رهبري كار مي‌كنيم و وظايفمان مشخص است و واضح است كه ولايت‌مدارند. در ادامه كمال خاني گفت: بايد بگويم احمدي نژاد استاندار بوده اند اما ميرحسين موسوي 8 سال نخست وزير بوده اند و اين دو با هم خيلي متفاوت و قياس مع‌الفارق است كه محمدي گفت درباره ناطق نوري چه مي‌گوييد كه به صحبت‌هاي او هم توجهي نمي‌شود. كمال خاني گفت : احمدي‌نژاد استاندار يك شهر از 28 شهر بوده است و بايد كاركرد و عملكرد يك نفر را معرفي كنيم هم چنين بايد گفت كه مهدوي كني كه 20 روز مقام اجرايي داشته با مقام اجرايي ميرحسين موسوي قابل مقايسه نيست و اگر مهدوي كني كانديدا شود به او هم نقد مي‌كنيم. وي با بيان اين كه احمدي نژاد كانديداي دوره ششم مجلس شوراي اسلامي و هم چنين كانديداهاي شوراها هم بوده است، گفت: درباره بحث كردان يا برخي مسايلي كه مشايي ايجاد مي‌كند بايد بگويم اگر در دولت بودم فكر نمي كردم مي گذاشتم مشايي ادامه كار دهد. كمال خاني گفت: خاتمي در خرداد سال 76 آمد و در خرداد 86 هم گفت كه ما در خيلي چيزها اشتباه كرديم در صورتي كه اگر احمدي نژاد كار اشتباهي مي‌كند زود جواب مي دهد نه اين كه 10 سال بگذرد. وي با بيان اين كه ما قطعنامه را در سال 67 به دليل مسايل اقتصادي پذيرفتيم ادامه داد: اين كه ميرحسين موسوي در زمان جنگ كشور را به گونه اي اداره كرد كه هرج و مرج داخلي به وجود نيامد قابل تقدير است اما ما بايد همه مسايل را در نظر بگيريم زيرا ميرحسين موسوي در آن زمان بانك مركزي را جارو كرد و با توجه به اين كه همه چيز را در آن زمان دولتي كرد چرا پول كم آورد و در واقع چند سال كه از جنگ گذشت خيلي چيزها معلوم شد و اين كه ما قطعنامه را پذيرفتيم نشان دهنده مديريت اقتصادي دولت ميرحسين موسوي بوده است. كمال خاني ادامه داد: من براي ميرحسين موسوي نگرانم چون او فكر كرده الان هم مانند آن زماني است كه اگر همه اعتراض كنند امام(ره) بگويند كه ساكت باشيد شرايط جنگ است و دشمن پشت در خانه است. در اينجا دانشجويي در خصوص مباحثي كه مطرح شد صحبت هايي كرد كه محمدي به او پاسخ گفت اين كه شما به احمدي نژاد يا ما به ميرحسين موسوي راي مي دهيد به دليل انديشه سياسي و ايديولوژيك است ما به چيزي به نام مدرسه روشنفكري اسلامي عقيده داريم و شما عقيده نداريد و چيزي كه شما مي‌گوييد جمهوري نيست خليفه‌گري اسلامي است در صورتي كه امام(ره) به حضور مردم در حكومت عقيده تام داشت و امام(ره) اعتقاد داشتند كه اگر اتفاقي براي حكومت بيفتد از درون ملت بيفتد و اگر مردم نباشند هيچ كاري نمي‌توانيد انجام دهيد. در واقع حرف شما اين است كه طرفداران اصلاحات سكولار هستند و شما با اين ديالوگ‌ها خطي را مي كشيد. با اين عقيده و ايدئولوژي بايد دكان جمهوري اسلامي را تعطيل كنيد. محمدي ادامه داد: درواقع انقلاب زماني رخ داد كه امام (ره) همه گروه‌ها و جريان‌ها را دور خود جمع كرد وا گر امام(ره) مي خواست مثل شما انقلاب كند فقط با دوست‌هاي خودش انقلاب مي كرد و با اين روند اين اتفاق مي افتاد كه بيش از چند ميليون نفر در اين كشور از دايره خارج مي‌شوند. اگر مردم نخواستند نمي‌توانيد حكومت اسلامي تشكيل دهيد. وي افزود: با توجه به اين كه آقاي جنتي و يزدي به ميرحسين موسوي راي منفي مي دهند و مي گويند كه صلاحيت ندارد مي بايست حداقل ها را در جلوي ملت بگذاريم تا آنها خودشان راي دهند. در ادامه كمال خاني با بيان اين كه چيزي كه فراگير شده عدم داشتن فرهنگ سياسي است گفت: از يك ماه قبل از انتخابات تا شش ماه بعد از انتخابات فضا متشنج است؛ در صورتي كه در آمريكا يا خيلي از كشورها فرداي انتخابات افراد با هم رقابت مي كنند اما در كشور ما شكاف ايجاد مي‌شود همانطور كه در سال 84 بعد از انتخابات رياست‌جمهوري و در حالي كه هنوز حكم تنفيذ نخورده بود روزنامه ها شروع كردند به انتقاد از رييس جمهور. در اينجا محمدي پاسخ گفت: الان هم عليه كروبي در حالي كه هنوز رييس جمهور نشده است انتقاد مي‌كنند. محمدي در پاسخ به سوال دانشجوي ديگري مبني بر اين كه آيا رسانه ها مي توانند نقش نخبگان را در بدنه‌هاي پايين جامعه ايفا كنند، ابراز عقيده كرد: اين نقش اساسي را احزاب در شكل دهي به جمهوري اسلامي ايفا مي كنند و زماني كه اين نقش بر دوش جنبش دانشجويي و رسانه‌ها افتاد آنها له شدند. محمدي در ادامه با بيان اين كه شهيد بهشتي يك فرد تشكيلاتي بود گفت: ايشان فردي با ذهن ساختارمند ، استراتژيك و يك پيشرو در مسايل بوده است و بهترين الگو در اين قضيه شهيد بهشتي است و بايد بگويم دو پسر شهيد بهشتي هم الان در خدمت ميرحسين موسوي هستند.
