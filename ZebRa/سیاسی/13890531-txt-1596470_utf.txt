  خبرگزاري دانشجويان ايران نيز در راستاي منويات مقام معظم رهبري در گفت‌وگو‌ با فعالان عرصه سياست &amp;nbsp; تاثيرات رمضان بر « تقواي سياسي» را &amp;nbsp;مورد بحث و بررسي قرار داد كه اين مصاحبه‌ها &amp;nbsp;طي ده روز گذشته بر روي خروجي ايسنا &amp;nbsp;منتشر شده است و در مروري ديگر براي مخاطبان يادآوري مي‌شود. سياستمداران در ماه رمضان افطاري‌هاي الهي و نه سياسي برگزار كنند دبيركل جامعه زينب (س) گفت: سياستمداران در ماه مبارك رمضان افطاري‌هاي الهي و نه افطاري‌هاي سياسي برگزار كنند. مريم بهروزي در گفت‌وگو با ايسنا، با بيان اين مطلب تصريح كرد: در ماه رمضان تقواي مومن به ميزان بالايي تقويت مي‌شود و لازم است تا در اين ماه از هرگونه گناه سياسي پرهيز كرد و دانست كه بداخلاقي‌هاي سياسي و رقابت‌هاي سياسي ناصواب، ناعادلانه و غيرمنطقي گناه است. وي با ابراز اميدواري از اين‌كه ماه رمضان روي سياسيون و فعالان سياسي كه درصدد تخريب و تشنج در جامعه‌ هستند، اثر بگذارد، خاطرنشان كرد: اين‌كه ما بعد از ماه مبارك رمضان آثار توجه به اين ماه و روزه‌داري را در سياسيون ببينيم، بستگي به نگاه سياسيون دارد، چراكه ممكن است سياسيون در ماه رمضان روزه بگيرند و افطاري دهند؛ اما در اين افطاري‌ها دور هم جمع شوند و براي فضاي سياسي كشور نقشه بكشند در واقع اين افطاري، افطاري سياسي و نه الهي است. دبيركل جامعه زينب اظهار كرد: اگر سياسيون روزه‌دار براي خدا افطاري دهند و دور هم جمع شوند به فكر تقويت نظام جمهوري اسلامي و همدلي، وحدت، كاهش دادن رقابت‌هاي تند سياسي و حركت در خط ولايت و رهبري خواهند بود. بهروزي با بيان اين‌كه ماه رمضان مي‌تواند يك تمرين الهي براي سياسيون باشد، گفت: مي‌توان در انتهاي اين ماه نشست و بررسي كرد كه سياسيوني كه هم‌اكنون به دنبال رقابت‌هاي تند سياسي هستند چقدر از اين رقابت‌هاي تند سياسي دست برخواهند داشت و چه راهكارهايي را براي ايجاد وحدت و تعامل به دست مي‌آورند. سياستمداران در ماه رمضان از بيان سخنان تفرقه‌افكنانه خودداري كنند يك عضو شوراي مركزي جامعه اسلامي مهندسين اظهار كرد: اميدوارم ماه مبارك رمضان باعث شود كه اخلاق سياسي بيش از گذشته از سوي سياستمداران رعايت شود. سيدمحسن يحيوي در گفت‌وگو با ايسنا، ‌با اشاره به تاثيرات ماه مبارك رمضان در عرصه‌هاي اجتماعي گفت: اميدوارم اين ماه در عرصه سياست نيز تاثيرگذار باشد و باعث شود كه سياستمداران طرح‌هاي سياسي را بيش از گذشته رعايت كنند و در تصميم‌گيري‌ها و اعلام مواضع‌شان، رعايت مصالح مردم و نظام را در اولويت قرار دهند و از بيان سخنان تفرقه‌افكنانه خودداري كنند. اين فعال سياسي با بيان اين‌كه جامعه اسلامي داراي ويژگي‌هايي است، گفت: در جامعه اسلامي همه تصميم‌گيري‌ها و عملكردها بايد مبتني بر رعايت اصول دين و ارزش‌ها و اخلاق اسلامي باشد و اين امر بايد در ماه مبارك رمضان تشديد شود و آثار آن را در عرصه‌هاي اقتصادي، سياسي و اجتماعي جامعه مشاهده كنيم. يحيوي همچنين به جلسه اخير شوراي مركزي جامعه اسلامي مهندسين اشاره كرد و گفت: در اين جلسه برنامه‌هاي آينده جامعه اسلامي مهندسين و مصوبات كنگره اخيري كه برگزار شده مورد بررسي قرار گرفت. روزه‌دار از تهمت‌زدن پشت سر برادر مسلمان خود از هر حزبي خودداري مي‌كند فرزند چهارمين شهيد محراب در آستانه ماه مبارك رمضان گفت: طبيعي است وقتي انسان يك ماه با خدا ارتباط تنگاتنگ داشته باشد، بعد از پايان ماه اين مهارت و عمل مقدس انسان را آماده مي‌كند كه بتواند در طول سال از گناه پرهيز كند. اشرفي اصفهاني در گفت‌وگو با ايسنا اظهار كرد: وقتي انسان در ماه رمضان از گناه اجتناب مي‌كند اين موضوع بر مسائل سياسي در جامعه هم تاثير دارد و انسان روزه‌دار از غيبت كردن، تهمت زدن و حرف زدن پشت سر برادر مسلمان خود از هر گروه، حزب و دسته خودداري مي‌كند. وي با اشاره به آيه‌اي از قرآن كه مي‌فرمايد؛ « يَا أَيّهَا الّذِينَ آمَنُوا كُتِبَ عَلَيْكُمُ الصّيَامُ كَمَا كُتِبَ عَلَى الّذِينَ مِن قَبْلِكُمْ لَعَلّكُمْ تَتّقُونَ» گفت: فلسفه روزه كه به مومنين، مسلمين و پيروان قرآن و پيامبر اسلام امر شده و در اديان ديگر هم وجود دارد، تقوا، پرهيزكاري و اجتناب از محرمات و گناهان است. وي هم‌چنين خاطرنشان كرد: حضرت رسول اكرم(ص) در خطبه شعبانيه در فضيلت ماه رمضان مي‌فرمايد بالاترين فضيلت در ماه رمضان اجتناب از گناه و محرمات است. اين نماينده سابق مجلس يكي از فلسفه‌هاي روزه و ماه رمضان را « خودسازي، تزكيه نفس و اخلاق و پرهيز ازگناه كه با ممارست و اجتناب از خوردن و آشاميدن و پرهيز از گناه ايجاد مي‌شود» دانست و در عين حال تصريح كرد: روزه مي‌تواند انسان را چنان بسازد كه در برابر گناه مقاوم شود و خود را براي بعد از ماه رمضان در جهت پرهيز از گناهان آگاه كند. وي با بيان اين‌كه « اثر روزه تقواست» خاطرنشان كرد كه « تقوا عبارت است از تقوا درسياست، اخلاق، عمل اقتصاد و...» و افزود: همان‌طور كه در قرآن آمده است؛ اثر روزه به فاعل آن مربوط مي‌شود و ممكن است برخي انسان‌ها توسط روزه تقوا حاصل كنند و در مورد برخي چنين نباشد؛ لذا قرآن مي‌فرمايد شايد روزه براي انسان فاعل و انجام دهنده، تقوا به وجود آورد. بارعايت تقواي سياسي در ماه رمضان باعث زير سوال بردن گروه و يا جمعيتي نشويم يك عضو هيات رييسه مجلس شوراي اسلامي با اشاره به فرا رسيدن ماه مبارك رمضان با تاكيد بر ضرورت رعايت تقواي سياسي در اين ماه گفت: قطعا انتظار مي‌رود كه همه به ويژه در اين ماه مراقب باشند، تا مسائلي را بيان نكنند كه عوارض سياسي بدي به جاي بگذارد و همچنين تلاش كنند تا تقواي آنها در برهه‌هاي ديگر زماني هم استمرار داشته باشد. حسين سبحاني‌نيا در گفت‌وگو با ايسنا، اظهار كرد: ماه مبارك رمضان، ماه توجه به خدا ، خودسازي ،‌اخلاص و بندگي است كه از جمله آثار آن دستيابي به تقوا و رستگاري در ابعاد مختلف است به اين معنا كه ملكه تقوا در وجود انسان ايجاد مي‌شود تا حساسيت انسان را در موضوعات مختلف افزايش دهد. وي با تاكيد بر لزوم تقويت تقواي سياسي در ماه مبارك رمضان خاطرنشان كرد: ماه رمضان براي توجه به خدا ، ذكر خدا و پرهيز از محرمات آماده شده و به تبع اين ماه زمينه را براي كساني كه به فلسفه روزه‌داري توجه داشته باشند به وجود مي‌آورد. سبحاني‌نيا اضافه كرد: قطعا بايد در اين ماه از بيان مسائلي كه مي‌تواند در جامعه آثار سياسي از خود به جاي بگذارد، پرهيز كرد، ممكن است ما در خصوص افراد ،‌اشخاص و جريان‌ هاي فكري و سياسي جامعه مسائلي را مطرح كنيم كه برخي از آنها همراه با مستندات باشد، اما برخي هم نباشد و عوارض سياسي به جاي بگذارد و باعث زير سوال بردن گروه و يا جمعيتي شود. ما حداقل در اين ماه بايد توجه داشته باشيم كه صحبت‌هايمان مستند ،‌مستدل و متقن باشد و بدون توجه به اين مستندات بياني نداشته باشيم كه به شخصيت ، حيثيت يا اعتبار فرد يا گروهي آسييب و لطمه‌اي وارد كند. اين عضو هيات رييسه مجلس ادامه داد: اين مي‌تواند حداقل يكي از نتايج روزه‌داري باشد كه در مقابل مسائل مختلف حساسيت بيشتري به خرج دهيم و ملكه تقوا عامل كنترل ما در قبال موضوعات و مسائل مختلف باشد. وي تصريح كرد: مطلوب اين است كه اگر روزه مي‌گيريم به اميد اين‌كه ملكه تقوا در وجودمان حاصل شود، بتوانيم آن را استمرار ببخشيم و با بهره‌گيري از مواهب مختلف اين ماه ملكه تقوا را در وجودمان نهادينه كنيم و آن را به ايام ديگر هم تسري دهيم. اين عضو كميسيون امنيت ملي و سياست خارجي مجلس گفت: در حقيقت تقواي سياسي اين است كه دستاوردي كه از ماه رمضان برايمان حاصل مي‌شود، ملكه تقوايي باشد كه ما را در مقابل مسائل و حوادث از سال جاري تا سال آينده بتواند مصون بدارد و اثر تقوا از وجود ما جدا نشود. سبحاني‌نيا در پايان اظهار كرد: اين مي‌تواند حاصل ارزشمند روزه‌داري باشد و حتي اگر اين گونه نبود خوب است كه ما به هر ميزان ماندگاري آثار ماه رمضان را در فكر ، ذهن و وجودمان بيشتر كنيم، اما متاسفانه گاهي اين توجه صورت نمي‌گيرد و عده‌اي تصور مي‌كنند بي‌تقوايي سياسي موضوعي است كه فقط در ماه رمضان بايد از آن پرهيز كرد، لذا پس از اين ماه به حالت سابق خود باز مي‌گردند كه اميدواريم البته اين گونه نباشد. سياستمداران در ماه رمضان تقواي انديشه، رفتار و سخن پيشه كنند دبيركل حزب اسلامي ايران زمين درباره تاثيرات ماه رمضان بر رعايت اخلاق سياسي گفت: سياستمداران در ماه رمضان از ارتكاب جرائم سنگين سياسي به دور باشند و تقواي انديشه،‌رفتار و سخن پيشه كنند. ابوالقاسم رئوفيان در گفت‌وگو با ايسنا اظهار كرد: به بركت ماه رمضان انديشه‌ها و تفكرات و به تبع آن گفتارها و رفتارها در مسير اصلاحي قرار مي‌گيرند و صاحبان فكر و انديشه در راستاي كسب رضاي خدا تفكر مي‌كنند، حرف مي‌زنند و عمل مي‌كنند و اگر عرصه سياست هم كه عرصه خطرناكي است با اخلاق و معنويت همراه نشود، انحراف‌ها و خطاهاي فاحش و معاصي و گناهان ديربخشودني و در برخي موارد نيز نابخشودني خواهد بود. وي افزود: ماه رمضان فرصت مناسبي تا از دروغ‌ها و تهمت‌زني‌ها و ديگران را از مسير حق و حقانيت جدا كردن و صرفا خود را در مسير حق به شمار آوردن، گناه‌ها را به گردن ديگران انداختن و خود را مبرا از خطا دانستن پرهيز شود. وي با اشاره به اين‌كه « بايد جان خود را به انديشه‌هاي پسنديده و گفتار و رفتار شايسته در اين ماه عادت داد» گفت: اگر هم چنين اتفاقي براي كسي نيفتد بايد گفت كه بيچاره‌ترين مردم است كه ماه رمضان بر او بگذرد و او در رفتار، ‌گفتار و تفكر خودش تجديد نظر نكند و راه اصلاح در پيش نگيرد كه در نتيجه خدا هم از او نخواهد گذشت. فعالان عرصه‌ سياست در ماه رمضان از دروغ و تهمت دوري كنند قائم مقام دبيركل 
حزب اعتماد ملي درباره تاثيرات ماه رمضان بر رعايت اخلاق سياسي در جامعه، گفت: فعالان عرصه‌ سياست بايد مراقب باشند كه در ماه رمضان از گناه، دروغ، تهمت و تجاوز به حقوق مردم دوري كنند. رسول منتجب‌نيا در گفت‌وگو با ايسنا اظهار كرد: سياسي و غيرسياسي همه بايد از گناه و لغزش در همه زمينه‌ها خويشتن‌داري كنند؛ چراكه ماه رمضان، ماه به دست آوردن تقواست و كسي تحت عنوان فعاليت سياسي نبايد گناهي مرتكب شود؛ چراكه قطعا گناه آن به مراتب بزرگ‌تر از ساير ماه‌ها و روزهاست. وي با اشاره به خطبه شعبانيه پيامبر (ص)، گفت: در اين خطبه گفتند كه حضرت علي(ع) مي‌پرسد كه چه كاري و چه عبادتي در اين ماه، بزرگ‌ترين و ارزشمندترين كارها و عبادت‌هاست كه پيامبر مي‌فرمايند پرهيز از گناه؛ بنابراين با توجه به اين توصيه‌ها مي‌توان گفت فعالان عرصه‌ سياسي بايد از گناه دوري كنند. همچنين نكته ديگر متوجه گويندگان، نويسندگان و صاحبان تريبون‌هاست كه در ماه رمضان بايد مراقب باشند وارد مسائلي مانند هتاكي و جسارت نشود و عبادت مردم را خراب نكنند و مساجد ما محل خودسازي باشند نه محل غيبت، تهمت و هتك حيثيت افراد. وي با تاكيد بر اين‌كه « همه بايد در ماه رمضان در چارچوب موازين ديني و اخلاقي حركت كنند» اظهار كرد: مسوولان جمهوري اسلامي بسيار بايد مراقب باشند. 
همچنين رسانه ملي خيلي بايد مراقب باشد كه از افراد كم‌سواد و كم‌تقوا استفاده نكنند و به سراغ بزرگان و شخصيت‌هاي علمي و تقوايي بروند. صداوسيماي مرقب باشد تا با حضور برخي افراد ميداني براي چاپلوسي و تملق و هتك حيثيت ديگران نشود. اين رسانه بايد به سراغ بزرگان منصفي برود كه وارد مسائل باندي نمي‌شوند و حقايق اسلام و منافع جامعه را منصفانه بيان مي‌كنند و ملاك را فضيلت و شايستگي و بزرگواري افراد مي‌دانند. با داشتن تقوا وحدت در جامعه به وجود مي‌آيد يك عضو جامعه روحانيت مبارز، با تاكيد بر اين كه ماه مبارك رمضان « تقوا» را در ابعاد مختلف ازجمله « تقواي سياسي» ايجاد مي‌كند، گفت: روزه در ماه مبارك رمضان عاملي موثر براي ايجاد تقوا در ابعاد مختلف همچون در مسائل سياسي است كه نتيجه آن به وجود آمدن وحدت در جامعه است. حسين ابراهيمي در گفت‌وگو با ايسنا اظهار كرد: كسي كه با ورود به ماه مبارك رمضان به دستورات الهي عمل مي‌كند، تقوايش افزايش پيدا مي‌كند. وي فلسفه وجودي روزه را « تقوا» دانست و با اشاره به آياتي از قرآن كريم مبني بر اين كه « روزه بگيريد، چون روزه تقوا را ايجاد مي‌كند»، گفت: كسي كه يك ماه روزه مي‌گيرد، با همه آفات گذشته مخالفت مي‌كند؛ بدان معنا كه همه چيز از جمله صبحانه، ناهار و شام خوردن را تغيير داده و با به وجود آمدن اراده‌اي در انسان بر نفسش تسلط پيدا مي‌كند. آن اراده‌اي كه باعث مي‌شود انسان بر نفس خود مسلط شود، همان تقواست. نماينده مردم بيرجند در خانه ملت خاطرنشان كرد:‌از آنجا كه ماه مبارك رمضان تقوا را در انسان ايجاد مي‌كند و انسان با داشتن تقوا مي‌تواند بر نفسش مسلط باشد و با اراده قوي كه در او به وجود آمده، هر كاري را كه بخواهد انجام مي‌دهد. به عبارتي ديگر، انسان مي‌تواند با به كار گرفتن « تقوا» در ابعاد مختلف « سياست، تجارت و فرهنگ» در تجارت منصفانه عمل كرده و در سياست نيز فريبكاري و دغل بازي نكند. ابراهيمي همچنين به وجود آ‌مدن وحدت را نتيجه تقوا دانست و گفت: تقوا در ايجاد وحدت در جامعه موثر است، بدان معنا كه براي هدايت جامعه‌اي و دور كردن آن جامعه از ياس و نااميدي، تقوا بسيار اثر گذار است،لذا بايد گفت كه كارايي تقوا در همه مسائل همچون مسائل سياسي بسيار مهم است. رييس ستاد رسيدگي به امور مساجد، همچنين مساجد را يكي از پايگاه‌هاي موثر براي ايجاد تقوا در ابعاد مختلف سياسي، فرهنگي و ... دانست و گفت: اثرگذاري مساجد امري بديهي در به وجود آمدن تقوا است بدان دليل كه نمازگزاران ارتباطشان با مساجد را در ماه مبارك رمضان افزايش مي‌دهند كه اين موضوع در روشنگري نسبت به مسائل سياسي، عبادي، فرهنگي و تاريخي مشهود است. از فرصت طلايي رمضان براي تلطيف فضاي سياسي كشوراستفاده كنيم سخنگوي جبهه پيروان خط امام و رهبري گفت: مسوولان و فعالان سياسي مي‌توانند از فرصت طلايي ماه مبارك رمضان در جهت تلطيف فضاي سياسي كشور و مد نظر قرار دادن وحدت و همدلي بهره‌مند شوند. سيدكمال‌الدين سجادي در گفت‌وگو با ايسنا با بيان اين‌كه « ماه مبارك رمضان ماه خودسازي براي كليه مسلمانان است» اظهار كرد: با توجه به روحيات و اخلاقياتي كه روزه‌داري براي مسلمانان ايجاد مي‌كند، انتظار مي‌رود كه در ميان مسوولان و فعالان سياسي – اجتماعي گفتمان انقلاب اسلامي كه از متن اسلام گرفته شده بيش از پيش مورد توجه قرار بگيرد. وي هم‌چنين با بيان اين‌كه « توجه كامل به هدايت‌ها و رهنمودهاي رهبري نظام نيز در اين ماه بايد بيش از گذشته از سوي فعالان سياسي با اهميت قلمداد شود» افزود: اميد است تا در اين ماه فضايي سرشار از همدلي، همگرايي در ميان فعالان كشور و فعالان سياسي و مسوولان در داخل نظام به ويژه در ميان اصول‌گرايان شكل بگيرد. وي گفت: در ماه رمضان بايد شاهد تاثيرات عملي اين ماه در رفتاهاي سياسي و اجتماعي خود باشيم وگرنه روزه گرفتن و در كنار آن بر طبل توخالي اختلافات كوبيدن نقض غرض و مغاير با اهداف ماه مبارك رمضان است. سخنگوي جبهه پيروان خط امام و رهبري همچنين اهتمام به امور مردم و توجه به نيازهاي اصلي و برنامه‌هاي كلان جمهوري اسلامي و اتمام كارهاي نا تمام را از ديگر وظايف اصلي مسوولان كشور خواند و اظهار كرد: با توجه به اين كه روزه ابعاد گوناگوني دارد، لازم است تا كنش‌گران سياسي و مسوولان اداره كشور در ماه مبارك رمضان رعايت تقواي سياسي را مورد توجه قرار دهند و بدانند اين امر مورد انتظار مردم نيز است. وي تاكيد كرد: مچ‌گيري، اختلاف افكني، تاكيد بر اختلافات مورد رضايت رهبري نظام و مردم نيست؛ بنابراين مسوولان و فعالان سياسي مي‌توانند از ماه رمضان به عنوان يك فرصت طلايي استفاده كنند و در پيش گرفتن تقوي سياسي از اين ماه پربركت در جهت تلطيف فضا، وحدت و انسجام ملي در كشور بهره‌مند شوند. وي گفت: همان‌طور كه طبق آمارها ميزان جرم و جنايت در ماه رمضان كاهش پيدا مي‌كند در فضاي سياسي كشور نيز بايد مهرباني، اعتدال، 
مهر و انسجام ملي و اسلامي در كشور بيش از گذشته احساس شود. از بين رفتن كدورت‌ها در ماه رمضان، بستر مناسبي براي وحدت ايجاد مي‌كند قائم مقام دبيركل جمعيت ايثارگران انقلاب اسلامي گفت: ماه رمضان براي تمامي مسوولين و سياستمداران در جهت تزكيه نفس فرصت خوبي است. لطف‌الله فروزنده در گفت‌وگو با ايسنا با بيان اين‌كه « ماه مبارك رمضان ماه خودسازي است و توجه به مسايل اخلاقي و بحث خودسازي براي ما كه در يك حكومت ديني زندگي مي‌كنيم امري ضروري قلمداد مي‌شود» اظهار كرد: شرايط احراز يك كارگزار در نظام اسلامي خودسازي است و در همين راستا مي‌توان گفت اگر ما از حضرت امام با آن عظمت ياد مي‌كنيم به اين دليل است كه مهمترين امتياز ايشان خودسازي و ويژگي‌هاي فردي ايشان بوده است. وي افزود: اگر كسي در نظام اسلامي مسووليتي دارد بايد نسبت به افراد عادي در جهت خودسازي و بندگي بيشتر خدا قدم بردارد تا بتواند به خوبي از مسووليت‌ خود برآيد و اصلا در نظام اسلامي بدون بندگي و كار براي خدا هيچ فعاليتي ارزش ندارد. وي با بيان اين‌كه « ماه رمضان براي تمامي مسوولان و سياستمداران در جهت تزكيه نفس فرصت خوبي است» اظهار كرد: مي‌توان در اين ماه براي خدمتگزار خوب بودن تمرين كرد. سخنگوي جمعيت ايثارگران انقلاب اسلامي هم چنين گفت: در اين ماه دل‌ها به هم نزديك مي‌شود و كدورت‌ها و قضاوت‌هاي غلط از بين مي‌رود و بستر مناسبي براي شكل‌گيري وحدت و انسجام در جامعه شكل خواهد گرفت. وي با بيان اين‌كه « در ماه رمضان مي‌توان ريشه‌ بسياري از اختلافات كه بداخلاقي‌هاست را از ميان برد» اظهار كرد: با شكل‌گيري انسجام و وحدت در جامعه روح تازه‌اي در جامعه ما خواهد دميد. وي هم‌چنين خاطرنشان كرد: افطاري‌هايي كه در اين ماه از سوي سياسيون و مسوولين برگزار مي‌شود، بايد براساس در نظر گرفتن جنبه الهي، وحدت و به هم نزديك شدن باشد و خوشبختانه در نظام ما نيز چنين هدفي دنبال مي‌شود. فروزنده گفت: جامعه ما يك جامعه معنوي است، ولي برخي مي‌خواهند به سياسي بودن جامعه ما دامن بزنند، اين در حالي است كه امروز فضاي ايران نسبت به فضاي ديگر كشورهاي دنيا فضايي مملو از صميميت، برادري و معنويت است؛ البته اختلاف سليقه هم وجود دارد كه باعث پويايي جامعه مي‌شود، ولي بايد توجه كرد كه نفسانيت را در اين وادي وارد نكنيم. ماه مبارك رمضان فضاي سياسي كشور را تلطيف و برخي را از پرخاشگري دور مي‌كند معاون امور بين‌الملل حزب موتلفه‌ اسلامي گفت: انتظار اين است كه فضاي سياسي كشور پس از ماه مبارك رمضان به سمت وحدت، انسجام بيشتر و پرهيز از هرگونه اختلاف‌افكني، تهمت و افترا زدن به هم پيش رود. حميدرضا ترقي در گفت‌وگو با ايسنا خاطرنشان كرد: به طور طبيعي ماه مبارك رمضان سياستمداران را در موضع‌گيري‌هاي سياسي و اتهام‌زني به ديگران همچنين طرح مسايلي كه احيانا با واقعيت‌ها منطبق نيست، محدود مي‌كند و اين خود موجب مي‌شود كه تقواي سياسي در اظهارنظرها و تحليل‌ها افزايش پيدا كند. وي افزود: يقينا از آثار و بركات ماه مبارك رمضان مجبور شدن سياسيون به رعايت تقواي سياسي در موضع‌گيري‌هاست. بنابراين من فكر مي‌كنم اين ماه مي‌تواند هم فضاي سياسي كشور را تلطيف كند و هم برخي را از پرخاشگري و تيراندازي‌هاي سياسي دور بدارد. ترقي با بيان اين‌كه سياستمداران و مسوولان بايد براي تطبيق دادن رفتارهاي خود با معيارهاي حق و اصول اسلامي در اين ماه تمرين كنند، اظهار كرد: اين افراد نبايد اجازه دهند كه آثار و بركات تربيتي و رفتارهاي ماه مبارك رمضان به سادگي از كردار آنان رخت بربندد ضمن اين‌كه انتظار اين است كه فضاي سياسي كشور پس از ماه مبارك رمضان به سمت وحدت، انسجامي بيشتر و پرهيز از اختلاف‌افكني، تهمت و افترا زدن به هم پيش رود. اين عضو شوراي مركزي حزب موتلفه اسلامي در ادامه گفت: طبيعتا سياسيون از فرصت‌هاي افطاري ماه مبارك رمضان استفاده كرده و به طور طبيعي دور هم جمع مي‌شوند و اهداف درازمدت سياسي‌شان را مورد توجه قرار مي‌دهند ولي يقينا اگر اين نوع محافل و مجالس همراه با رشد و ارتقاي فكري و فرهنگي و سياسي و پرهيز از هرگونه تخريب ديگران برگزار شود، آثار خوبي به همراه خواهد داشت. ترقي افزود: وقتي جامعه متزلزل خواهد شد كه در چنين محافل و مجالسي تخريب ديگران و سياه‌نمايي‌ رفتار، توانمندي‌ها و اقدامات ديگران با هم مخلوط شود و كلمات ناحق و قضاوت‌هايي همراه با بي‌انصافي نسبت به ديگران انجام شود. رمضان مي‌تواند براي برخي تلنگري در رعايت حقوق ديگران باشد مدير مسوول روزنامه شرق با انتقاد از « ريخته شدن قبح بي‌اخلاقي در جامعه » ابراز اميدواري كرد كه ماه رمضان براي برخي تلنگري در رعايت حقوق ديگران باشد. مهدي رحمانيان در گفت‌وگو با ايسنا اظهار كرد: حضرت امام (ره) جمله‌اي دراند كه در آن مي‌گويند؛ عالم محضر خداست، در محضر خدا معصيت نكنيد. با توجه به اين، فكر مي‌كنم اگر كسي اين امر را رعايت كند، در تمام ماه‌ها اين موضوع را رعايت مي‌كند و نه فقط در ماه رمضان اما اگر كسي بنا باشد عالم را محضر خدا نداند، ممكن است دست به هر كاري بزند و خود ماه رمضان هم نمي‌تواند بر كسي كه ظرفيت و زمينه‌ آن را ندارد، تاثير بگذارد. وي افزود: اميدواريم ماه رمضان فرصتي باشد تا افراد از اين بستر و زمينه بيشتر استفاده كنند و آن‌هايي هم كه آمادگي پيدا نكردند، تلنگري خورده و آماده شوند و حقوق افراد ديگر را هم رعايت كنند. مسوولين در ماه رمضان در مسير وحدت حركت كنند سردبير روزنامه حزب‌الله گفت: مسوولين در ماه رمضان در مسير وحدت حركت و تقواي سياسي را رعايت كنند. مهدي ضرغامي در گفت‌وگو با ايسنا اظهار كرد: ماه رمضان مي‌تواند فرصت خوبي باشد براي اين‌كه افراد و شخصيت‌ها كردار و اعمال خود را بسنجند و به نتيجه‌گيري كه از اين فرصت به دست مي‌آورند، عمل كنند. وي افزود: در اين ماه همه افراد در هر حوزه‌اي هستند بايد در مسير وحدت و منفعت نظام حركت كنند تا انقلاب ما به انقلاب حضرت مهدي (عج) متصل شود. سياسيون و رسانه‌ها ماه رمضان را شروعي بر رعايت تقواي سياسي قرار دهند يك عضو مجمع نمايندگان روحاني مجلس شوراي اسلامي، به سياسيون و رسانه‌ها توصيه كرد كه ماه رمضان را شروع خوبي براي رعايت « تقواي سياسي » قرار دهند. موسي قرباني در گفت‌وگو با ايسنا 
در تعريف « تقواي سياسي»، گفت: قطعا تقواي سياسي با تقواي عمومي تفاوتي ندارد، اما رعايت موازين اسلامي در گفتار و برخوردها از سوي سياسيون مي‌تواند تقواي سياسي نام بگيرد. وي افزود: در فرهنگ اسلام مفاهيمي چون غيبت، تهمت، سوءظن و تشويش اذهان عمومي حرام است و حرمت اين عناوين استثنايي ندارد، كه مثلا چون فردي يك مقام سياسي است و جايگاهي دارد مي‌تواند اين نسبت‌ها را به افراد بدهد. اين عضو كميسيون حقوقي و قضايي مجلس شوراي اسلامي، ادامه داد: در مورد برخي رسانه‌ها متاسفانه ديده مي‌شود كه گاهي آنها به دنبال زخمي مي‌گردند كه مثل مگس روي آن بنشينند و حتي اگر امر مثبتي هم وجود داشته باشد، ايرادي به آن وارد مي‌كنند. در حالي كه دليلي وجود ندارد كه در يك خبرگزاري، جريده و يا نشريه تهمت زدن و توهين به اشخاص حلال باشد. قرباني با بيان اين كه طرح مسائلي كه باعث بروز اختلاف مي‌شود حرام است، تصريح كرد: قطعا صحبت كردن در اين باره اشاعه‌ي امر خلاف است. چرا كه مي‌بينيم چه خسارات سنگيني از قبل اختلاف به كشور ما وارد شده است و ما چه ميزان از وقت مملكت را صرف ايجاد اختلاف كرده‌ايم، و بعد از آن چه هزينه‌هايي را پرداخته‌ايم تا پاسخ اين اختلافات داده شود و علاوه بر اين هزينه‌هاي مادي، باعث تضعيف ايمان و روحيه‌ي مردم هم شده‌ايم. نماينده‌ مردم قائنات در خانه ملت تاكيد كرد: عامل اصلي تحميل خسارات فراواني كه از قبل اختلاف به كشور وارد شده قطعا سياسيوني هستند كه اين كار را مي‌كنند، و متاسفانه برخي از رسانه‌ها هم حيات‌شان در ايجاد همين اختلافات است. وي در ادامه يادآور شد: مطمئنا اگر فرداي قيامت خواستند در مورد حق‌الناس جلوي كسي را بگيرند ارائه‌ي كارت مسووليت و يا خبرگزاري مجوزي براي عبور از صراط نخواهد بود و پاسخ قانع‌كننده‌اي تلقي نمي‌شود، بلكه گرز آتشين بر سر كسي فرود خواهد آمد كه حرمت اشخاص را نگه نداشته باشد. اين عضو كميسيون قضايي و حقوقي مجلس، در بخش ديگري از گفت‌وگوي خود اضافه كرد: خصيصه‌ي اصلي ماه مبارك رمضان اين است كه طبق روايات، شيطان در زنجير مي‌شود و لذا روحيه‌ي معنوي در بين اشخاص افزايش پيدا مي‌كند. بنابراين انسان‌ها وسوسه‌ي به امر خلاف نمي‌شوند و معنويت كه امري فطري است، در انسان رشد مي‌كند. قرباني در پايان گفت: خوب است در اين ماه مبارك كه اين ويژگي را دارد و رعايت تقوا در آن آسان‌تر است، شروع به رعايت تقوا كنيم و مدتي خود را ممارست دهيم. شايد اين زمان فرصتي باشد كه بتوانيم بعد از آن هم تقوا را در همه‌ي زمينه‌ها رعايت كنيم و با اين كار، خداوند چشمه‌هاي حكمت را بر قلب انسان جاري مي‌كند. ماه رمضان سرآغاز فصل بيان تفاوت‌هاي ديدگاهي مسوولان در محيط‌هاي غيررسانه‌اي باشد مديرمسوول روزنامه‌ فرهنگ آشتي، درباره تاثير ماه رمضان بر تقواي سياسي، گفت: رعايت اخلاق سياسي منوط به تغيير در رفتار و گفتار متوليان امر در حوزه‌هاي مختلف است و وقتي اين رفتار تغيير نكند نمي‌توانيم به عنوان معجزه به اين موضوع نگاه كنيم. سيدمهدي امامي ناصري در گفت‌وگو با ايسنا، با بيان اين‌كه در ماه مبارك رمضان فضاي رافت و دوستي بيشتر مي‌شود، اظهار كرد: بعيد مي‌دانم در مناسبات و فضاي فعلي كشور تغييري پيدا شود، به خصوص در مناسبات داخلي به جهت اين‌كه متاسفانه برخي دوستان به دنبال اين هستند كه با بكار بردن ادبياتي كه مانوس با جايگاه آن‌ها نيست، به اين اوضاع لطمه بزنند. وي افزود: ماه رمضان ماه نزول بركات خداست. اما با توجه به مباني لفظي كه داريم، چشم‌انداز مطلوبي در اين حوزه نمي‌بينيم، ولي افق‌هاي خوب در ايام ماه رمضان و پس از آن قطعا مي‌تواند آرزوي هر مسلمان ايراني باشد چون اين مسير در تسهيل مواردي از جمله انسجام و وحدت داخلي تاثيرگذار است. مديرمسوول روزنامه فرهنگ آشتي، ادامه داد: رسانه‌ها و مطبوعات مي‌توانند در ايجاد فضاي وحدت و همدلي در كشور بخصوص بين مسوولان بسيار تاثيرگذار باشند. اما علاوه بر رسانه‌ها، ابتدا مسوولان بايد دعواها و اختلافات و تناقضات ديدگاهي خود را رسانه‌اي نكنند و ماه رمضان براي مسوولان سرآغاز اين فصل باشد كه مشكلات و تفاوت ديدگاه‌ها را در محيط‌هاي غيررسانه‌اي بيان كنند تا موجب بهره‌برداري و سوءاستفاده افرادي كه نسبت به اين موضوعات اغراض دارند، نشوند. تقواي سياسي به معناي حفظ حرمت‌ها و دقت در انتقال اطلاعات است محمدحسين فرهنگي تصريح كرد: وقتي تقواي سياسي در جامعه رواج پيدا كند، مي‌توانيم در جامعه شاهد آثاري همچون، جريان صحيح اخبار، حوادث و تحليل‌ها باشيم. اين عضو هيات رييسه‌ مجلس در گفت‌وگو با ايسنا، با تاكيد بر ضرورت رعايت اخلاق و تقواي سياسي در جامعه به ويژه از سوي مسوولان، اظهار داشت: در ماه رمضان همه خوبي‌ها با ارزش بالاتري مورد ارزيابي قرار مي‌گيرند و بدي‌ها نيز آثار منفي مضاعفي دارند و لذا رعايت اخلاق سياسي به معناي حفظ حرمت‌ها و دقت در انتقال اطلاعات و ارزيابي منطقي از رويكردها و پديده‌ها و مسائل سياسي، طبيعت آثار مثبت خود را مي‌تواند داشته باشد و حركت برخلاف آن، عوارض منفي در بر دارد. به گفته‌ي وي بيشترين آثار رعايت تقوا بر فرد مشخص است و رفتار او بازتاب‌هايي در جامعه دارد كه خود به نوبه خود مي‌تواند موجب ترويج تقوا در جامعه شود. فرهنگي افزود: رعايت تقواي سياسي، به معناي حفظ حرمت‌ها و دقت در انتقال اطلاعات و ارزيابي منطقي از مسائل سياسي است. تقواي سياسي موجب وحدت بين احزاب و گروه‌ها مي‌شود يك عضو فراكسيون اصولگرايان مجلس گفت: «تقواي سياسي» باعث انسجام و وحدت بين گروه‌ها و احزاب خواهد شد. ناصر موسوي در گفت‌وگو با ايسنا اظهار كرد: تقواي سياسي نه تنها در ماه مبارك رمضان، بلكه در طول سال بايد وجود داشته باشد. همان‌گونه كه تقوي معنوي هم تنها مختص ماه رمضان نيست. وي افزود: در واقع اگر كسي « تقواي معنوي » را دارا شود، طبق فرمايش قرآن، عزيزترين فرد نزد خدا است، يعني كسي است كه تقواي بيشتري داشته باشد، نزد خدا گرامي‌تر است. اين نماينده مجلس ادامه داد: تقواي سياسي همچنين بدان معناست كه اگر در برابر گروه و حزب مقابل خود كه از نظر سياسي با هم اختلاف‌سليقه و نظر داريم، چيزي كه واقعيت ندارد و تنها در راستاي كوبيدن طرف، گروه وحزب مقابل‌مان است را عنوان كنيم، بي‌تقوايي سياسي انجام داده‌ايم، لذا بايد هميشه رضايت خدا را در همه‌ امور مسائل سياسي، ديني و معنوي در نظر داشته باشيم. نماينده‌ مردم فلاورجان در مجلس همچنين با اشاره به نقش انكار‌ناپذير « تقواي سياسي» بر« اخلاق سياسي » تصريح كرد كه در صورتي كه همه مسوولان تقواي سياسي را به ويژه در ماه رمضان رعايت كنند، نتيجه‌ آن مي‌تواند نزديك‌شدن افراد به يكديگر، اتحاد و انسجام دركشور باشد، يعني شايد ممكن است از نظر سياسي و خط و خطوط با هم فاصله داشته باشيم، اما وقتي تقواي سياسي به وجود آيد، اين فاصله‌ها كم خواهد شد و يك انسجام و اتحاد ملي بين ملت و بيشتر بين مسوولان به وجود خواهد آمد. مسوولان بايد به تقواي سياسي بيشتر توجه داشته باشند رييس فراكسيون قرآن و عترت در مجلس شوراي اسلامي، روزه‌داري را تمريني براي خويشتنداري دانست و گفت: اگر مسوولان و مردم بتوانند رعايت لازم را در مورد تقوا داشته باشند، به هدف اصلي روزه كه دستيابي به تقواي واقعي است خواهند رسيد. لاله افتخاري در گفت‌وگو با ايسنا اظهار كرد: تقوا به معناي خويشتنداري و سپري است در مقابل رفتارهايي كه موجب آسيب رسيدن به انسان مي‌شود. يكي از وجوه و ابعاد بارز تقوا، به ويژه با توجه به اين‌كه سياست ما عين ديانت ماست، تقواي سياسي است. وي با اشاره به جايگاه خاص تقوا در دين اسلام، گفت: سياستمداران به طور خاص و مردم به طور عام بايد تقواي لازم سياسي را داشته باشند، يعني چارچوب‌ها و ضوابطي كه بايد در اين موارد لحاظ شود را مدنظر دهند و بر اساس اين چارچوب‌ها حركت كنند و بايدها و نبايدهايي را براي خودشان در نظر گيرند، مصالح مملكت را در نظر داشته باشند و بر اساس آن حركت كنند. وي افزود: در كشور ما كه تحت امر ولايت هستيم و يكي از ويژگي‌هاي انتخاب نمايندگان و رييس‌جمهور و ديگر مسوولان، پايبندي به امر ولايت است، مسوولان بايد به تقواي سياسي بيشتر توجه داشته باشند، بايدها و نبايدهايي كه مقام معظم رهبري براي مسوولان نظام بر آنها تاكيد كرده‌اند، را لحاظ كنند و نسبت به اين مسائل توجه كنند. به گفته وي، از جمله‌ي اين مسائل بحث وحدت دستگاه‌ها در عين حفظ استقلال آنهاست كه مسوولان بايد بر اين موضوع دقت لازم را داشته باشند و مسائلي كه حتي‌الامكان مي‌تواند در فضا به يكديگر متذكر شوند به طور علني و در جمع مردم مطرح نكنند كه باعث سوءاستفاده يك گروه شود. رعايت تقواي سياسي از سوي سياستمداران باعث جلب اعتماد مردم مي‌شود نماينده‌ مردم تهران در مجلس گفت: تقواي سياسي به معناي اين است كه انسان در مقابل هر آسيبي كه او را به فعاليت‌هاي سياسي غلط و خلاف مصالح مردم مي‌كشاند پرهيز كند، و در جايي كه تعارضي پيدا مي‌شود بين حق و منافع، حق را ترجيح دهد و منافع را كنار بگذارد. غلامرضا مصباحي مقدم در گفت‌وگو با ايسنا اظهار كرد: تقوا در معناي كلي به معني صيانت و حفاظت از خويش در مقابل آسيب‌ها و خطرات است، و طبعا تقواي سياسي هم به معناي حفظ و صيانت از خود در برابر خطرها و آسيب‌هاي اجتماعي است. با اين رويكرد قطعا خواهيم فهميد كه يك سياستمدار با تهديداتي روبه‌روست كه او را از راه صحيح منحرف مي‌كند. وي با بيان اين‌كه يك سياستمدار متقي كسي است كه به خاطر خدا و به خاطر خدمت به مردم فعاليت كند، افزود: اگر جز اين دو باشد هر گونه انگيزه‌اي كه به خود انسان برگردد مخالف تقواست، و هرگونه منفعتي كه نفس و هواي نفس در آن حضور داشته باشد مخالف تقوا خواهد بود. علاوه بر اين توجه به منافع باندي، حزبي و گروهي به صورت مطلق به معناي اين‌كه انسان فعاليت گروهي، حزبي و سياسي خود را بر اساس منافع حزب تعريف كند و در چارچوب منافع حزب مسائل را دنبال كند، باعث مي‌شود كه انسان حقايق را نبيند و آنچه منافع حزب و احيانا خلاف حق، راه خدا و مسائل مردم است را دنبال كند. اين عضو مجمع نمايندگان روحاني مجلس، ادامه داد: اينها آسيب‌هاي جدي است كه متوجه يك سياستمدار است و ريشه و منشأ انحرافات و بي‌تقوايي‌هاي سياسي هم همين است. البته مظاهر بي‌تقواي سياسي بسيار گسترده است و از مظاهر آن اين است كه انسان در فعاليت سياسي خود، حق را باطل و باطل را حق كند، كوچك را بزرگ و بزرگ را كوچك كند، آنچه فرعي است اصل تلقي كند و آنچه اصل است را در جاي فرعي بنشاند. البته اينها كليات است و در جزييات بي‌تقوايي سياسي دامنه‌ي وسيعي پيدا مي‌كند. مصباحي‌مقدم خاطرنشان كرد: روزه‌اي كه فرد مي‌گيرد به معناي صيانت از خود، تمرين صيانت از خود و دست يافتن به تقوا از جمله تقواي سياسي است. يعني مي‌تواند سطح مقاومت خود را در مقابل خطاها، اشتباهات و انحرافات بالا ببرد، مقاومت بيشتري داشته باشد و كوشش كند اين مقاومت را در خودش افزون كند. وي هم‌چنين يادآور شد: اگر سياستمداران يك جامعه، تقواي سياسي را رعايت كنند اعتماد مردم را برمي‌انگيزند و مردم به آنها اعتماد خواهند كرد. طبعا وقتي مردم به آنها اعتماد كنند معنايش اين است كه اين‌گونه سياستمداران را روي كار مي‌آورند و سعي مي‌كنند آنها را در جايگاه سياسي خود حفظ كنند، اما اگر تقواي سياسي رعايت نشود بالاخره روزي مسائل افشا مي‌شود و بي‌اعتمادي ميان مردم رشد مي‌كند. نماينده مردم تهران اضافه كرد: امروزه موضوعي تحت عنوان سرمايه‌ي اجتماعي مطرح است كه به بيان ديگر اسلام آن را در ادبيات اسلامي، اعتماد عمومي تلقي مي‌كند. اين سرمايه‌ي اجتماعي و اعتماد عمومي زماني محقق مي‌شود كه سياستمداران بر اساس اقتضاي تقوا عمل كنند. در اين صورت آسيب‌ها، تضادها و درگيري‌ها كاهش مي‌يابد و كار و خدمت افزايش پيدا مي‌كند. اينها نشانه‌هايي است كه اگر مردم در سياستمداران ببينند طبعا به آنها اقبال مي‌كنند و روي مي‌آورند. خروجي ماه رمضان مي‌تواند پيروزي بر فرهنگ نفاق باشد سخنگوي جامعه روحانيت مبارز گفت: نخبگان و مسوولان الگوي اخلاق و سياست براي مردم هستند. سالك در گفت‌وگو با ايسنا با تبريك فرا رسيدن ماه مبارك رمضان و بركات اين ماه اظهار كرد: علاوه بر فوايد بهداشتي كه روزه گرفتن دارد، ماه رمضان و روزه گرفتن نقشي اساسي در تكميل اخلاق و زهد و رعايت تقوا در افراد دارد. وي خاطرنشان كرد: با توجه به اين موضوع مسوولان نظام جمهوري اسلامي ايران، نخبگان، سياسون و شخصيت‌هاي حقيقي و حقوقي بايد در ماه مبارك رمضان بيش از گذشته به امر خودسازي بپردازند؛ زيرا مسووليت اين نخبگان بيشتر از مردم عادي است و لذا آن‌ها بايد مراقبت و مواظبت بيشتري نسبت به رفتار و اعمال خود داشته باشند زيرا آن‌ها الگوي اخلاق و سياست براي مردم هستند. وي با بيان اين‌كه « چشم مردم به مسوولان، عملكرد و مديريت آن‌هاست» گفت: اميدوارم كه خروجي ماه مبارك رمضان پيروزي بر نفس عماره، پيروزي بر فرهنگ نفاق و پيروزي بر دشمنان اسلام باشد. سخنگوي جامعه روحانيت مبارز ادامه داد: ان‌شاءالله بر اثر ماه رمضان شاهد قدرتي باشيم كه بتوانيم با استفاده از آيات قرآن، دعاها و انس با خداوند بزرگ و كم كردن بار گناه در جهت وحدت كلمه، حول محور حاكميت ديني حركت كنيم و در واقع پيرو اسلام ناب محمدي باشيم. ماه رمضان فرصتي براي دوري از بي‌اخلاقي‌هاي سياسي است يك استاد حوزه‌ و دانشگاه گفت: ماه مبارك رمضان فرصتي است كه انسان به خدا نزديك‌تر شود و از غرور و منيت هرچه بيشتر دوري كند. محسن غرويان در گفت‌وگو با ايسنا، با بيان اين مطلب تصريح كرد: در واقع اين فرصت فراهم مي‌شود كه سياسيون نيز در اين عرصه از بي‌اخلاقي‌هايي كه بعضا در عرصه سياست شاهد هستيم، دوري كنند و از منيت‌ها فاصله بگيرند و از منازعات و كشمكش‌هاي سياسي دوري كنند و به اخلاق الهي و اسلامي نزديك‌تر شوند. وي ادامه داد: البته اميدواريم تاثيرات ماه مبارك رمضان در رعايت اخلاق و زهد سياسي از سوي مسوولان موقتي نباشد و آن‌ها با تاثير از ماه مبارك رمضان در همه اوقات سال اخلاق سياسي را رعايت كنند. غرويان در مورد تاثيرات ماه مبارك رمضان بر جامعه اسلامي نيز گفت: ماه مبارك رمضان بايد باعث افزايش تقوا در بين مسلمين باشد و هر كس به فراخور مقتضيات زندگي خود تقوا را رعايت كند. اين استاد حوزه و دانشگاه در ادامه عنوان كرد: سياسيون تقواي سياسي را بيشتر رعايت كنند، مردم عادي نيز طوري عمل كنند كه رضايت خدا در كارشان باشد، به شخصيت افراد توهين نشود، حقوق و آزادي‌هاي افراد تضييع نشود و هر كس براي ديگري ارزش قائل باشد. تقواي سياسي به معناي پرهيز از مسايل ايجاد كننده تشنج است يك عضو فراكسيون روحانيون مجلس با بيان اين‌كه تقواي سياسي به معناي پرهيز از پرداختن به مسائلي است كه در جامعه تشنج و اختلاف ايجاد مي‌كند، گفت: انسان در همه موارد از جمله در مساله‌ اخلاق سياسي بايد مسائل شرعي و ديني را مراعات كند. محمدرضا اميري كهنوج در ارزيابي از معناي « تقواي سياسي» به خبرنگار ايسنا، گفت: ماه رمضان ماه مهماني خداست و در واقع ماهي است كه طبق روايات همه شياطين در غل و زنجير هستند. ماه رمضان، ماه خودسازي و تهذيب نفس است. وي افزود: ساختار بشر به گونه‌اي است كه حداقل به اين مساله نياز دارد كه يك‌ماه از سال را به مسائل روحي، رواني، اخلاقي و تربيتي و تهذيب نفس خود بپردازد. درواقع در همه‌ي مسائل از جمله اخلاق سياسي، اخلاق اجتماعي، خانوادگي و اقتصادي و ... بايد مسائل ديني، شرعي و مذهبي را رعايت كند،‌ به خصوص در مساله‌ي اخلاق سياسي. نماينده مردم كهنوج در خانه ملت با بيان اين‌كه تقواي سياسي به اين معناست كه از پرداختن به مسائلي كه در جامعه تشنج و اختلاف ايجاد مي‌كند و يا اين‌كه به وحدت و انسجام ملي و اجتماعي ضربه بزند، بپرهيزيم، افزود: در واقع در موضع‌گيري بايد مسائل اخلاقي رعايت شود. در نظر گرفتن خدا در بيان واقعيات و نوشتن مطالب و هم‌چنين نپرداختن به مسائلي كه سودي به حال جامعه و مردم ندارد، همان تقواي سياسي است. وي خاطرنشان كرد: اگر به آمار و ارقام نگاه كنيم، در ماه رمضان خداوند تبارك و تعالي عنايتي به انسان‌ها دارد و خود به خود جرائم و كارهاي خلاف كاهش مي‌يابد كه اين نتيجه‌ي همين پرهيزگاري است كه در ماه مبارك رمضان همه به آن تقيد پيدا مي‌كنند. وي تصريح كرد: در مسائل سياسي هم اگر ماه مبارك رمضان بتواند تاثير خود را براساس تهذيبي كه فرد انجام داده، داشته باشد، قطعا بعد از ماه مبارك رمضان اين تاثير‌گذاري بر فرد باقي خواهد ماند، مشروط به اين‌كه از اندوخته‌هاي معنوي خود در ماه مبارك رمضان مراقبت كنيم. اميري كهنوج در پايان تصريح كرد: اما اگر اين مسائل را مراقبت و حفظ نكنيم، ممكن است چند روز بعد از پايان ماه رمضان رويه‌هاي سابق ادامه پيدا كند و مجددا به همان گذشته قبل از ماه رمضان برگرديم. هر قدمي براي نزديك‌تر كردن خودي‌ها به يكديگر، مصداق تقواي سياسي است يك عضو ارشد جامعه مدرسين حوزه‌ علميه قم گفت: روح روزه از نگاه قرآن كريم تقواست و تقوا عام‌ترين مفهوم اخلاق است كه همانند خون در پيكره نظام اخلاق اسلامي در جريان است. سيداحمد خاتمي در گفت‌وگو با ايسنا با اشاره به اين‌كه « خطيب نمازجمعه در خطبه‌هايش به همين دليل مردم را به رعايت تقوا دعوت مي‌كند» خاطرنشان كرد كه « تقوا عنواني است كه زيرمجموعه‌هاي بسياري دارد و تقريبا تمام زندگي 
را شامل مي‌شود» و ادامه داد: از جمله ابعاد مهم تقوا، تقواي سياسي است. تقواي سياسي مراقبت از گرفتن موضع‌گيري و تصميم هاي غيرخدايي است. تقواي سياسي يعني اين‌كه دراتخاذ همه‌ مواضع سياسي، انسان به اين موضوع توجه داشته باشد كه آيا خداوند از اين تصميم راضي است يا نه؟ از مصاديق بارز تقواي سياسي تلاش در جهت تقويت نظام اسلامي است و تضعيف و تخريب نظام اسلامي ضدتقواست. وي با بيان اين‌كه « از مصاديق بارز تقواي سياسي ولايت‌مداري است» اظهار كرد: آن‌چنان كه رواياتي در همين موضوع از امام صادق (ع) رسيده است؛ بنابراين تخريب ولايت از مصاديق بارز بي‌تقوايي سياسي است. تقواي سياسي تلاش در جهت وحدت جامعه است. اصلاح بين‌الاثنين (آشتي بين دو نفر)؛ در روايات بر اين موضوع تاكيد بسيار زيادي شده حتي از مولا علي نقل شده است كه اصلاح، ثوابش از نماز و روزه بيشتر است. در واقع نزديك كردن دل‌ها از مصاديق تقواي سياسي است. هر قدمي كه در جهت نزديك‌تر كردن خودي‌ها به يكديگر برداشته شود از مصاديق بارز تقواي سياسي است. وي هم‌چنين با تاكيد بر اين‌كه « تقواي سياسي يعني نقد منصفانه و مودبانه» خاطرنشان كرد: به كار بردن ادبيات توهين به بهانه‌ نقد، با تقواي سياسي سازگار نيست. بايد نقد منصفانه داشت، اما توهين نكرد. تقواي سياسي يعني تسليم شدن در برابر حق. امام حسن(ع) طبق نقل قولي فرموده‌اند؛ « ما اهل بيت هستيم و وقتي حق را دانستيم به آن تمسك مي جوييم». در اين سخن، امام مجتبي(ع) تقواي سياسي را به حق‌مداري تعبير مي‌كند؛ چراكه اصرار بر سخن باطل كاري نادرست است. اين عضو جامعه‌ مدرسين ادامه داد: ماه رمضان ماه تقواست، ماه تمرين است كه در عرصه‌ سياسي بكوشيم، خدايي موضع بگيريم و پيوسته خدا را در نظر داشته باشيم. وي افزود: از ديگر مصاديق بارز تقواي سياسي، قانون‌مداري است. همه قوانيني كه در نظام جمهوري اسلامي ايران از مسير قانوني مي‌گذرد، پشتوانه قانون الهي دارد؛ يعني مورد تاييد ولي فقيه قرار گرفته است و اطاعت از ولي فقيه واجب شرعي است، بر اين اساس تقواي سياسي اقتضاء مي‌كند كه همگان در برابر قانون تسليم باشند؛ چراكه آرامش، رشد و ارتقاي نظام اسلامي از اين رهگذر مي‌گذرد. تطبيق نظرات با باورهاي اصلي انقلاب در ماه رمضان مورد توجه قرار گيرد يك عضو شوراي مركزي 
جمعيت ايثارگران انقلاب اسلامي، با بيان اين‌كه رعايت باورها و اخلاقيات در عمل در ماه مبارك رمضان ظهور و بروز بيشتري پيدا مي‌كند و جوارح و جوانح ما را در بر مي‌گيرد، گفت: آن‌چه در سياست نيازمند آن هستيم حركت كردن طبق شاخص‌ها و اخلاقيات است. مجتبي شاكري در گفت‌وگو با ايسنا، اظهار كرد: تطبيق دادن تحليل‌ها و نظرات با باورهاي اصلي انقلاب و قرار دادن باورهاي اصلي به عنوان شاقول از كارهايي است كه در ماه مبارك رمضان بايد مورد توجه قرار گيرد. وي با اشاره به اين‌كه سياست شعبه‌اي از ديانت است، تصريح كرد: همانطور كه در ماه رمضان نسبت به امور فردي خود دقت مي‌كنيم تا آن‌ها را به درستي در عمل و انديشه رعايت كنيم در مسائل اجتماعي و جمعي نيز بايد در رفتار و عمل دقت كنيم. اين عضو جمعيت ايثارگران، با بيان اين‌كه اين باور بايد در لحظه لحظه‌هاي زندگي ما باشد كه خدا ناظر بر اعمال ما است، تصريح كرد: توجه به اين موضوع كه خدا در لحظه لحظه زندگي ما حضور دارد در ماه‌هايي با اعمالي مثل روزه گرفتن و مراجعه بيشتر به قرآن و احيا گرفتن عجين مي‌شود و تذكري است براي اين‌كه توجه به ناظر بودن خدا بعد از ماه مبارك رمضان هم اتفاق افتد و استمرار رعايتي باشد كه در ماه رمضان داشته‌ايم و اين رعايت‌ها ملكه نفساني ما شود و در فكر و عمل ادامه دهيم تا سرمايه‌اي كه در شب‌هاي قدر بدست آورديم از دست نرود. ماه رمضان فرصتي براي بازنگري در نوع عملكرد و رفتارهاست معاون حقوقي و پارلماني وزير كشور دولت هشتم گفت: ماه رمضان مي‌تواند فرصتي براي بازنگري در نوع عملكرد و رفتارها باشد. محمود ميرلوحي در گفت‌وگو با ايسنا با تاكيد بر رعايت اخلاق در دين اسلام اظهار كرد: وقتي حضرت امام(ره) مي‌فرمودند كه سياست ما عين ديانت ماست، منظور اين بود كه سياست ما هم اخلاقي است، و بنا نداريم به هر قيمتي براي حفظ قدرت هر اقدام غيراخلاقي را انجام دهيم. وي ادامه داد: البته در دهه اول انقلاب تا حد زيادي اين امر از سوي سياسيون مراعات مي‌شد، اما متاسفانه برخي اخلاق سياسي را رعايت نمي‌كنند و در مقابل بسياري از اشتباهات اين افراد حتي عده‌اي از كساني هم كه ادعاي ديانت دارند، سكوت مي‌كنند و اين جاي نگراني شديد دارد. وي با انتقاد از « افراط و تفريط‌ها درخصوص بهترين دوستان انقلاب و ياران امام(ره)» خاطرنشان كرد: اگر بناست در جاده اصلي اخلاق اسلامي حركت كنيم، بايد در رفتارمان بازنگري و اصلاح جدي داشته باشيم و در اين خصوص از مناسب‌ترين فرصت‌ها، ماه رمضان است. اين فعال سياسي اصلاح‌طلب گفت: اميدواريم سياست ما اخلاقي شود و اخلاق در گفتار، شيوه تصميم‌گيري و نگاه‌مان به مسائل رعايت شود. ولي بايد گفت امروز با اخلاق سياسي بسيار فاصله داريم. صاحبان تقواي سياسي‌ افراطوتفريط‌هاي سياست رانمي‌پذيرند يك عضو فراكسيون اصولگرايان مجلس با بيان اين‌كه در « تقواي سياسي» عنصري به نام عقلانيت مورد نياز است، گفت: البته عقلانيت سركش و ابزاري مدنظر نيست، ضمن آن‌كه بحث عدالت بايد در تقواي سياسي مطمع نظر باشد. جهانبخش محبي‌نيا، عضو هيات رييسه‌ي مجلس شوراي اسلامي، در گفت‌وگو با ايسنا، اظهار داشت: تقوا يك واژه‌اي است كه در اثر ممارست در تهذيب نفس و صرفا در مسير حضرت حق بدست مي‌آيد و اگر فرد به آن جايگاه رسيد، در همه وجوه زندگي فردي و اجتماعي، ميزان و اصولي را بدست خواهد آورد. وي تصريح كرد: اگر بخواهيم كالبدشكافي عميق‌تري انجام دهيم و از فرصتي كه به جد ذي‌قيمت است، استفاده موسع و عميق و كاركردي داشته باشيم، شايد بتوان گفت تقوا در حوزه‌ي مسائل سياسي بيشتر براي ما كاربرد دارد. محبي‌نيا افزود: تقواي سياسي، يعني افسار مركب سياست كه زير پاي نخبگان، سياستمداران و صاحبان قدرت است در دست تدين، انصاف، عدالت و توحيد. نماينده مردم مياندوآب در خانه‌ ملت، با بيان اين‌كه اردوگاه سياست، اردوگاه بسيار حساسي است، خاطرنشان كرد: در خيلي مواقع انسان به اشتباه از فرصت‌ها و موقعيت‌ها استفاده ابزاري مي‌كند، كه اگر در آن موقعيت و عرصه نباشد به راحتي مي‌تواند تشخيص دهد كه آيا نگاه، موضع‌گيري، سخنراني و اظهار عقيده به خاطر خدا و از باب اصلاح بين امور و اصلاح بين ذات هست يا به خاطر شيفتگي و خودشيفتگي و خود غرق شدن در سيراب نمودن نفسي است كه انسان را وادار به موضع‌گيري، سخنراني يا اظهار عقيده مي‌كند. وي با بيان اين‌كه تقواي سياسي را در اين عرصه بزرگ‌مرداني همچون شهيدان باهنر، رجايي و بهشتي داشتند، اظهار داشت: اينها از جمله افرادي بودند كه افراط و تفريط‌هاي عالم سياست را قبول نكردند و با « توكلت علي ا...» و« كفي با ا... وكيلا » با نگاه توحيدي و مهدوي با قدرت وارد اين عرصه شدند و براي خود نيكنامي بدست آوردند. اين عضو هيات رييسه‌ مجلس شوراي اسلامي در ادامه گفت‌وگو با ايسنا، با اشاره به حديثي كه مرحوم كافي در باب تقواي سياسي آن را نقل كرده است، گفت: در اين حديث آمده است كه در مواقعي كه ميل به صحبت كردن داريد، خاموش باشيد و در مواقعي كه ميل به خاموشي داريد، صحبت كنيد؛ يعني گرايش‌ها و نفس انسان نبايد مبناي فرياد و سكوت، اظهار عقيده و موضع‌گيري باشد. محبي‌نيا دو عنصر عقلانيت و عدالت را دو عنصر مورد نياز در تقواي سياسي دانست و گفت: اگر در گرماگرم رقابت و يا كينه و خصومت مواظبت نكنيم در بسياري از موارد به ناحق دست به تضعيف انسان‌ها و تضعيف موقعيت‌ها خواهيم زد كه مورد پسند خداوند نيست. وي يادآور شد: در سيره‌ي علي بن ابيطالب (ع) نيز مي‌خوانيم كه در معركه‌ي جنگ نيز وقتي شمشير برمي‌كشيد به آينده افراد و احتمال اين‌كه حريف او به دين اسلام و به حقيقت اسلام بگرود مي‌انديشيد؛ در اين راستا هر چند بايد گفت كه امام علي (ع) در موقعيتي بسيار برتر و غيرقابل مقايسه با ما انسان‌ها زندگي مي‌كرد اما مي‌توانيم نسيمي از آن نگاه عدالت‌جويانه را بر زندگي خود حاكم كنيم. نماينده مردم مياندوآب در خانه‌ي ملت معتقد است: كانون‌هاي تقواي سياسي در جامعه‌ي ما ضعيفند، مرداني كه صاحب تقواي سياسي هستند، خموشند و آنها كه به اين بركت الهي اعتنايي نمي‌كنند، متاسفانه بدجور مي‌تازانند. در نتيجه، تقواي سياسي در سطحي ضعيف مورد پاسداشت و 
نگهباني ماست و اگر به شكل اورژانسي و فوري از شرط‌ها و ربط‌هاي سياسي حفاظت الهي و رمضاني به عمل نياوريم كانون‌هاي تخريب، توطئه، دسيسه، ترور، افترا و تهمت به جوشش خواهند آمد. محبي‌نيا گفت: لازمه‌ تعديل و تضعيف اين كانون‌هاي كينه، پناه بردن به مدارا، سازش و نيم نگاهي به مشيت حضرت حق است كه در هر جزء و حزبي از قرآن انسان‌ها را به سازش و برگشت به خدا دعوت مي‌كند و امكان اصلاح، توبه و برگشت را براي انسان به صورت زيبايي خنياگري مي‌كند. ماه رمضان براي سالم‌سازي رفتارها و نيات سياسي فرصتي گران‌بهاست يك نماينده سابق مجلس با بيان اين‌كه روزه آثار عميق معنوي و اخلاقي و اجتماعي دارد، گفت: دستاوردهاي معنوي، اخلاقي و اجتماعي ماه رمضان در سياست هم بروز مي‌كند. رضا طلايي‌نيك در گفت‌وگو با ايسنا، اظهار كرد: چون سياست ماهيت اجتماعي دارد و در حوزه امور انساني قرار دارد، معنويت و آثار اخلاقي و اجتماعي ماه رمضان مي‌تواند در رفتار و رويكردهاي سياسيون تاثيرگذار باشد. وي با اشاره به اين‌كه سياست در نگاه ديني بايد از مبناي معنوي، اخلاقي و ارزشي برخوردار شود، تصريح كرد: در سياست اسلامي، امكان جدايي از معنويت، اخلاق و ارزش‌ها وجود ندارد، لذا معنويت در سياست مي‌تواند از دستاوردهاي درك واقعي ماه رمضان باشد. اين كارشناس مسايل راهبردي با ابراز تاسف از اين‌كه معنويت، اخلاق و ارزش‌گرايي در سياست‌ كم‌رنگ شده است، افزود: براي جبران فاصله‌ها از معنويت، اخلاق و ارزش‌هاي رفتاري در سياست بايد از ماه رمضان كمك گرفت. وي خاطرنشان كرد: خدامحوري و تكليف‌گرايي با استعانت از بركات ماه رمضان مي‌تواند سياست را در مسير الهي قرار دهد. طلايي‌نيك با بيان اين‌كه ترجيح دادن منافع ملي و تكليف‌گرايي به جاي منافع شخصي و سياسي با اتكا به معنويت و درس‌هاي رمضان ميسر است، گفت: پديده تلخ خودتبليغي و تلاش براي منفعت طلبي سياسي به جاي اهتمام به منافع ملي و تحقق آرمان‌هاي نظام در برخي از رفتارهاي سياسي مشهود است و ماه رمضان فرصت‌ گران‌بهايي براي خودسازي سياسي بر مبناي تقويت معنويت، تقوا و اخلاق در سياست است. اين نماينده سابق مجلس بيان كرد: متناسب با ميزان درك حقيقي از درس‌هاي ماه رمضان امكان نزديكي ميدان سياست به ارزش‌هاي الهي وجود دارد و اتكا به درك درست از معنويت، اخلاق و تمرين تقوا در ماه رمضان بسياري از ناهنجاري‌ها در سياست را كاهش مي‌دهد، لذا به ميزان توجه به درك معنوي و جامع از تعاليم ماه رمضان امكان تحول در رفتارها و اهداف سياسي وجود دارد. طلايي‌نيك با تاكيد بر اين‌كه بايد از ماه رمضان براي متعالي كردن اهداف سياسي و كم كردن منفعت‌طلبي‌هاي شخصي و دنيوي استفاده كرد، گفت: سياست با دور شدن از معنويت و خدامحوري به عرصه دنياطلبي حتي با ظواهر ارزشي مبدل مي‌شود و ماه رمضان براي خودسازي همه جانبه و سالم‌سازي رفتارها و نيات سياسي فرصت گران‌بها است. سياستمداران از فرصت ماه رمضان براي افزايش تحمل خود در برابر ديدگاه‌هاي مخالف استفاده كنند يك عضو شوراي مركزي حزب موتلفه اسلامي گفت: سياستمداران ما مي‌توانند از فرصت خوب ماه مبارك رمضان استفاده كنند و از هرآنچه باعث مي‌شود آبروي افراد در خطر بيفتد، خودداري كنند. ذاكري در گفت‌وگو با ايسنا، با بيان اين‌كه ماه رمضان فرصت مناسبي براي بندگي و در نظرگرفتن تقواي سياسي از سوي سياستمداران و فعالان سياسي است، اظهار كرد: با توجه به چنين امري در عرصه سياست نبايد هر تحليلي را ارائه داد و هر خبري كه احتمال مي‌رود منبع موثق ندارد را نشر دهيم. وي افزود: بايد سعي كنيم در اين ماه بياموزيم كه مي‌توانيم نسبت به سخنان برادرانمان و ديدگاه‌هاي مخالف آنان 
تحمل داشته باشيم. اين عضو شوراي مركزي حزب موتلفه اسلامي تاكيد كرد: به طور طبيعي اگر بتوانيم مراحل تقوا را طي كنيم جايگاه اصلي اين جمله كه "سياست ما عين ديانت ماست" تجلي پيدا مي‌كند و ظهور و بروز آن در سياستمداران ديده مي‌شود، آن‌گاه سياست رنگ و بوي اسلامي مي‌گيرد و لحظه لحظه حضور افراد در اين عرصه عين ديانت خواهد بود. وي توجه به شروطي كه اسلام در امر سياست مدنظر قرار داده است را از سوي سياستمداران ضروري خواند و خاطرنشان كرد: برادران و خواهران سياستمدار ما مي‌توانند از فرصت خوب ماه مبارك رمضان استفاده كنند و از هرآنچه باعث مي‌شود آبروي افراد در خطر بيفتد و انسجام و وحدت ملي خدشه‌دار شود خودداري كنند. ذاكري گفت: وقتي سياستمداران ما بر اين جمله واقف شوند كه خدا بر تمامي اعمال ما ناظر است آن‌گاه از فكر تعدي به حقوق مردم و تخريب شخصيت افراد و كسب قدرت نامشروع و اختلاف‌افكني بين مردم، همچنين ايجاد تفرقه و انشقاق در صف يكپارچه ملت خودداري و دوري مي‌كنند. اين عضو شوراي مركزي حزب موتلفه اسلامي با مورد توجه قرار دادن برگزاري مراسم افطاري از سوي سياستمداران در ماه مبارك رمضان اظهار كرد: برخي به دنبال اين هستند كه با برپايي سفره‌هاي افطاري، برخي از انگيزه‌هاي سياسي خود را به ديگران القا كنند، اين در حالي است كه بهتر است اين سفره‌ها ما را به همدلي، تقوا و تاليف قلوب نزديك كند و باعث سوء استفاده نشود. رعايت تقواي سياسي ازسوي مسولان،امر به معروف و نهي از منكررا موثرترمي‌كند نماينده مردم زرند در مجلس شوراي اسلامي معتقد است: اگر تقواي سياسي از سوي نخبگان و مسوولان كشور رعايت شده و در اين مسير از تهمت‌زني‌ها و افتراها پرهيز شود؛ قطعا جامعه به سمتي پيش مي‌رود كه در آن سياست ما عين ديانت ما و ديانت ما عين سياست‌مان خواهد شد. حسين اميري خامكاني در گفت‌وگو با ايسنا با تاكيد بر ضرورت رعايت تقواي سياسي در همه ايام سال به ويژه ماه مبارك رمضان عنوان كرد: نظام اسلامي ايران در درجه اول براساس يك انقلاب فرهنگي شكل گرفت و در راس اهداف اين انقلاب، ايجاد تحول فرهنگي و توجه به ارزش‌هاي ديني بود. وي با يادآوري اين‌كه مهم‌ترين ايراد و اشكالي كه به رژيم‌هاي گذشته گرفته مي‌شد عدم پايبندي آنها به ارزش‌هاي ديني در حكومت‌مداري و اداره كشور بود، خاطرنشان كرد: انقلاب فرهنگي ايران يك نظام اسلامي بر پايه ارزش‌هاي ديني در همه بخش‌هاست و يكي از شعارهاي اصلي ما هم همواره اين بود كه سياست ما عين ديانت ما و ديانت ما عين سياست ما است. به اين معنا كه رعايت ارزش‌هاي ديني در امور سياسي بسيار اهميت دارد. اين عضو كميسيون انرژي مجلس رعايت تقواي سياسي براساس ارزش‌هاي ديني را در رعايت اموري همچون تهمت نزدن ،‌ دروغ نگفتن و افترا نزدن دانست و گفت: همانطور كه اخيرا مقام معظم رهبري مجددا فرمودند حتي در خصوص دشمنان اگر قرار است حرفي زده شود بايد با رعايت كامل انصاف باشد، كه رعايت اين مسائل طبيعتا در خصوص افراد و گروه‌هاي داخل كشور نيز از اهميت بيشتري برخوردار است. اميري خامكاني، انصاف در قضاوت و دروغ نگفتن را از جمله مولفه‌هاي تقواي سياسي و از ارزش‌هاي ديني برشمرد و با تاكيد بر رعايت اين گزينه‌ها در امور سياسي ادامه داد: افرادي كه در امور سياسي فعال هستند الگوهاي اجرايي و سياسي مردم‌اند، لذا اگر تقواي سياسي و ارزش‌هاي ديني از سوي آنها رعايت شود قطعا پذيرش رعايت اين مولفه‌ها از سوي مردم راحت‌تر مي‌شود، و البته نصايح و صحبت‌هايي كه اين افراد براي مردم مي‌كنند براي ملت قابل پذيرش‌تر است. اين عضو فراكسيون خط امام(ره) ادامه داد: اگر ما همواره به جوانان گوشزد مي‌كنيم كه نبايد به امواج خارج از كشور توجه كنند، در داخل كشور نيز بايد ارزش‌ها و تقوا به ويژه در بين مسوولان بيشتر رعايت شود و رعايت اين مولفه‌ها در درجه اول بستگي به اين دارد كه با مخالفين و منتقدان، با تقوا برخورد شود و قطعا اگر به اين مرحله برسيم امر به معروف و نهي از منكر‌ها هم موثرتر خواهد بود. اميري‌ خامكاني گفت: خوب است كه در اين ماه هر كس در پيش وجدان خود قضاوت كند كه چقدر براي خدا كار كرده و چقدر موضع‌گيري‌هايش بر اين اساس انجام مي‌شود. وي با تاكيد بر رعايت تقواي سياسي از سوي نخبگان و مسوولان كشور خاطرنشان كرد كه در همه ايام بويژه در ماه مبارك رمضان، پرهيز از تهمت‌زني‌ها و افتراها بايد سرلوحه كار همگان بويژه نخبگان و مسوولان كشور باشد. اميدوارم با رعايت تقواي سياسي شاهد نزديكي و تعامل هر چه بيشتر قوا باشيم رييس كميسيون آموزش و تحقيقات مجلس با تاكيد بر اين‌كه اميدوارم ماه مبارك رمضان باعث شود تنش‌هاي سياسي در كشور كم و از آن‌ها اجتناب شود، اظهار داشت: اين تنها به اين علت روي مي‌دهد كه از قانون تبعيت نمي‌شود و يا تفسيرهايي از قانون اساسي مي شود كه مخل وحدت قواي كشور است. علي عباسپور تهراني‌فرد در گفت‌وگو با ايسنا،اظهار داشت: ماه رمضان ماه رحمت خداوندي است و طبق دستورات اسلام، نسبت به نكوداشت و احترام به برادر مومن سفارش شده است، 
لذا سياستمداران و مسوولان بايد اين مساله را بيشتر در نظر قرار دهند. وي تاكيد كرد: با توجه به اين‌كه مسوولان بيشتر در ديد عامه مردم هستند، بايد تقواي سياسي را بيشتر رعايت كنند، نبايد اقداماتي انجام دهند كه به وحدت ملي لطمه وارد شود. نماينده تهران اظهار اميدواري كرد كه با رعايت تقواي سياسي شاهد نزديكي و تعامل هر چه بيشتر قوا و همه نهادهاي نظام كه در چارچوب قانون اساسي فعاليت دارند باشيم. وي در پايان تاكيد كرد:بايد از تهمت‌زدن‌ها، خارج از قانون عمل كردن و خلاف قانون اساسي اقدام نمودن در راستاي عمل به تقواي سياسي پرهيز كرد. رعايت انصاف و عدالت در موضع‌گيري‌ها همان تقواي سياسي است يك عضو فراكسيون اصولگرايان مجلس شوراي اسلامي، « تقواي سياسي» را در رعايت « انصاف، عدالت، صداقت و حقيقت» در موضع‌گيري‌هاي سياسي، اظهارنظرها و تصميم‌گيري‌هاي مرتبط با امور جامعه و فعاليت‌هاي سياسي دانست و گفت: پرهيز از تنش‌ها، افزايش اعتماد عمومي و تشويق افراد براي حضور در جامعه از جمله آثار مثبت وجود تقواي سياسي در جامعه است. ناصر سوداني در گفت‌وگو با ايسنا اظهار كرد: كسي كه مي‌خواهد در عرصه‌ي سياسي فعاليت كند، همواره بايستي اين موضوع را مدنظر داشته باشد كه تمامي حركات، سكنات، اظهارنظرها، موضع‌گيري‌ها، گرايش‌ها و حب و بغض‌هاي او در ترازوي الهي سنجيده مي‌شود. از اينرو بايستي احساس حضور در پيشگاه خدا، مانع از خارج شدن فعالان سياسي از دايره‌ي حقيقت و صداقت شود كه اين همان معناي « تقواي سياسي» است. وي در ادامه يادآور شد: در صورتي كه در جامعه تقواي سياسي حاكم باشد، گفتمان‌هاي سياسي در چرخه‌ي انصاف، آرامش، منطق و حقيقت‌يابي گردش خواهد داشت كه نتيجه‌ي اين موضوع به وجود آمدن انتقادهاي سازنده، احترام متقابل به يكديگر و بدست آوردن آرا و نظرات در فضاي سالم در جهت آزادي بيان و اظهارنظرهاي واقعي و مهار احساسات است. نماينده‌ي مردم اهواز در خانه‌ي ملت، ادامه داد: خارج نشدن از گردونه‌ي عقلانيت و خردورزي و در نهايت تضارب آراء از جمله آثار اتخاذ تقواي سياسي از سوي سياستمداران در جامعه است كه به انتخاب احسن و حركت به سمت اعتلاي فرهنگ سياسي و در نهايت به وجود آمدن جامعه‌اي متمدن و برخوردار از آرامش و تعالي منجر خواهد شد. سوداني همچنين با تاكيد بر اين‌كه مسوولان با اتخاذ چنين روشي و تقواي سياسي از ايجاد تنش و رويارويي با روش‌هاي هزينه‌بردار جلوگيري مي‌كنند، گفت: در اين شرايط علاوه بر افزايش اعتماد عمومي، صاحب‌نظران و افراد منصف و فعالان سياسي براي حضور 
در جامعه و اظهارنظر تشويق مي‌شوند. عضو فراكسيون اصولگرايان مجلس در پايان، اظهار كرد: مسوولان با اتخاذ تقواي سياسي در جامعه شرايط جامعه را به گونه‌اي فراهم مي‌كنند كه ديگر به مقوله‌ي سياست به چشم احترام نگاه مي‌شود و اختلافات بين سياستمداران برطرف خواهد شد كه در بستر آن مي‌توان از بهترين نظرات براي پيشرفت و اعتلاي نظام استفاده كرد. با رعايت تقواي سياسي همه‌ اختلافات قابل حل است يك عضو هيات رييسه‌ي مجلس شوراي اسلامي، معتقد است كه با رعايت « تقواي سياسي» همه‌ي اختلافات در جامعه حل خواهد شد. احمد ناطق نوري در گفت‌وگو با خبرنگارايسنا، عامل همه‌ي اختلافات در يك جامعه كه باعث تفرقه و تشتت مي‌شود را غيبت، تهمت و دروغ عنوان كرد و گفت: اجتناب از اين مولفه‌ها كليد حل همه‌ي مشكلات است كه رعايت اين موارد در فضاي سياسي كشور نيز بسيار موثر خواهد بود. نماينده‌ي مردم نور و محمودآباد در خانه‌ي ملت، ماه مبارك رمضان را پالايش كننده‌ي جسم، جان، روح و فكر انسان‌ها دانست و گفت: در اين ماه تنها شب‌زنده‌داري‌ها ملاك نيست، ضمن آنكه تقوايي كه همگان سعي مي‌كنند در اين ايام بيشتر رعايت كنند، بايد در طول سال نيز مراعات شود. اين عضو فراكسيون اصولگرايان تقواي سياسي را مستتر در رعايت تقواي الهي دانست و گفت: در فضاي سياسي كشور، آن كسي موفق و 
سربلند خواهد بود كه تقواي سياسي داشته باشد والا بي‌تقوايي و بي‌اخلاقي قطعا هم به شخص و هم به جامعه ضربه مي‌زند. اين عضو هيات رييسه‌ي مجلس شوراي اسلامي، در پايان گفت‌وگوي خود با ايسنا، رعايت اخلاق و عصمت سياسي را سرمنشا رفع اختلافات در كشور عنوان كرد. تقواي سياسي به معناي در نظر گرفتن اخلاق و منافع ملي است يك عضو شوراي مركزي فراكسيون اصولگرايان مجلس شوراي اسلامي « تقواي سياسي» را به معناي « بيان مطالب و سخنان از سوي سياستمداران با در نظر گرفتن اخلاق، منافع ملي و حقانيت مطالب» عنوان كرد و گفت: با تقواي سياسي هيچ‌گاه دعواهاي كاذب به وجود نمي‌آيد. اسماعيل كوثري، نماينده مردم تهران در گفت‌وگو با ايسنا، اظهار كرد: تقواي سياسي بدان معناست كه بيان مطالب براساس حقانيت موضوع باشد، به گونه‌اي كه مطالب درست منتقل شود و اگر ضرورتي براي طرح موضوعي وجود ندارد، آن را مطرح نكنند، زيرا نبايد هر راستي را بيان كرد. وي با تاكيد بر تاثير بسيار تقواي سياسي در اخلاق سياسي، گفت: با توجه به اين‌كه همواره مردم در همه شرايط به مسوولان نگاه مي‌كنند، اگر مسوولان به جا سخن گفته و مطلبي را بزرگ يا كوچك نكنند، آن گاه شاهد خواهيم بود كه اخلاق سياسي در جامعه به بهترين نحو حاكم مي‌شود. نماينده مردم تهران درخانه ملت در ادامه تاكيد كرد: در صورتي كه مسوولان با اتخاذ تقواي سياسي مطالباتشان را ضمن در نظر گرفتن اخلاق، منافع ملي و حقانيت بيان كنند، آن گاه در هيچ شرايطي دعواهاي كاذب به وجود نمي‌آيد كه اين يك از آثار داشتن تقواي سياسي در جامعه است. كوثري در پايان اظهار كرد: در شرايطي كه اختلاف بر سر مسايل جزيي به وجود نيايد و مطالب براساس واقعيات از سوي مسوولان بيان شود، مردم نيز تقواي سياسي را رعايت كرده و آنگاه شاهد جامعه‌اي مطلوب و خوب خواهيم بود. مهم‌ترين دستاوردرعايت تقواي سياسي،اتحادوانسجام در كشور است يك عضو فراكسيون اصولگرايان مجلس مهم‌ترين دستاورد رعايت تقواي سياسي از سوي سياسيون و مسوولان كشور را ايجاد اتحاد و انسجام در كشور عنوان كرد. عسگر جلاليان، عضو كميسيون انرژي مجلس شوراي اسلامي در گفت‌وگو با خبرنگار ايسنا، با اعتقاد به اين كه به هر ميزان كه تبعيت از رهبر معظم انقلاب در حركت سياسيون و نخبگان سياسي بيشتر ديده شود، اخلاقي سياسي نيز بيشتر مراعات خواهد شد، ادامه داد: يكي از مهم‌ترين دستاوردهاي رعايت تقواي سياسي، اتحاد و انسجام ملي است. وي با بيان اين‌كه اتحاد ملي هم‌چنين باعث تقويت روحيه‌ي مضاعف كار و تلاش در جامعه مي‌شود، افزود: خروجي اين مهم عمران و آباداني در كشور است. جلاليان ادامه داد: درصورتي كه تقوا و اخلاق سياسي در جامعه از سوي سياسيون رعايت شود، نقدها منصفانه و نه مغرضانه خواهد بود و همه‌ي ما در چارچوب يك اخلاق حرفه‌يي و منصفانه سياسي مي‌توانيم به درستي حركت كنيم. اين عضو كميسيون انرژي مجلس تاكيد كرد كه با در نظر داشتن تقواي سياسي، هدف از نقدها، تخريب و تضعيف نخواهد بود و با اتحاد و انسجام جامعه مي‌تواند حركت كند. وي رعايت تقواي سياسي و به عبارتي اخلاق حرفه‌اي را از ضروريات فضاي امروز جامعه دانست و گفت: بدون رعايت تقواي سياسي و ملاحظات ارزشي در حوزه‌ي سياسي نمي‌توان كاري انجام داد كه به حال مردم مفيد فايده باشد. نماينده دير و كنگان در مجلس رعايت تقوا از سوي سياسيون را در درجه اول براي خودشان و پس از آن براي مردم موثر دانست و گفت: اگر در فضاي سياسي كشور اخلاق سياسي رعايت شود، قطعا اخلاق كاري هم رعايت خواهد شد و اگر قرار باشد كه در اين راستا حركت شود سرلوحه رعايت اين اخلاق و تقوا بايد تبعيت از فرمايشات و ايده‌هاي مقام معظم رهبري يعني بروز ولايت پذيري در جامعه باشد. &amp;nbsp;
