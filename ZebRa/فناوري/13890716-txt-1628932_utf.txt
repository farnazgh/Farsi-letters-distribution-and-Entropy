  مجري پروژ‌ه‌هاي ملي و طرح ucf اصفهان معتقد است سياسي‌ شدن مساله هسته‌يي و تبليغات ضعيف مانع استفاده از كاربردهاي انرژي هسته‌يي به طور گسترده در كشور شده است. قنادي در حالي از رسانه‌هاي كشور به &amp;nbsp;دليل نپرداختن به ابعاد مختلف فن‌آوري هسته‌يي انتقاد مي‌كند كه از ابتداي آغاز بحث هسته‌يي برخي از رسانه‌ها، صاحب‌نظران و كارشناسان خواهان توجه بيش‌تر و بيش‌تر مسوولان به ابعاد و كاربردهاي انرژي صلح‌آميز هسته‌يي در كنار مساله‌ هسته‌يي كشورمان بوده‌اند! با اين حال جاي بسي خرسندي است كه رييس پژوهشگاه علوم و فنون هسته‌يي سازمان انرژي اتمي پس از هشت سال از آغاز جدي فعاليت‌هاي هسته‌يي كشورمان با بيان اين‌كه مردم حق دارند بدانند چه اقداماتي در زمينه دانش و فن‌آوري هسته‌يي صورت گرفته و مي‌گيرد، اعلام مي‌كند: آمادگي داريم توليدات و اقدامات خود را به اطلاع افكار عمومي برسانيم. محمد قنادي در گفت‌وگو با خبرنگاران «علمي - &amp;nbsp;فناوري» و «انرژي هسته‌يي» &amp;nbsp;خبرگزاري دانشجويان ايران (ايسنا) با بيان اين‌كه پژوهش و تحقيق، پايه و اساس هر صنعتي در همه‌ كشورهاست، اظهار كرد: اگر كشوري را مي‌بينيد كه به لحاظ صنعتي پيشرفت‌هاي قابل ملاحظه‌اي داشته است قطعا در بخش‌هاي پژوهشي دانشگاه‌ها و پژوهشگاه‌هايش سرمايه‌گذاري كرده است و برآيند اين پژوهش‌ها در نهايت امكان ايجاد يك صنعت بدون نقص را فراهم مي‌كند. وي درباره‌ راه‌هاي تحقيق و پژوهش در كشورهاي مختلف گفت: اولين راه، تحقيق و توسعه است و دوم، انتقال فن‌آوري از ديگر كشورها که هر كدام از اين دو راه مزايا و آسيب‌هاي خاص خود را دارند. قنادي گفت: تحقيق و توسعه مفيد است؛ چون نتيجه‌ي پژوهش در دست محققان و صنعتگران آن كشور است، اما سرمايه‌گذاري و زمان زيادي مي‌برد. در انتقال فن‌آوري هر چند سرعت انتقال بالاست، اما اساس كار ديگر دست آن كشور نيست و ايجاد وابستگي مي‌كند، از اين رو كشورهايي كه به دنبال پويايي در صنعت‌شان هستند به تحقيق و توسعه روي مي‌آورند، نه انتقال فن‌آوري. اميدواريم پژوهشگاه علوم و فنون هسته‌يي پل خوبي بين سازمان انرژي اتمي و صنايع مراكز دانشگاهي باشد رييس پژوهشگاه علوم و فنون هسته‌يي سازمان انرژي اتمي با بيان اين‌كه پويايي صنعت كشورها به سه عامل نيروي انساني، مديريت و سرمايه‌گذاري بستگي دارد، افزود: در كشورهايي كه پژوهشگاه‌ ميان صنعت و دانشگاه‌ها قرار مي‌گيرند در امر تحقيق و توسعه و آوردن آن به صنعت موفقند. در كشور ما نمونه‌ي پژوهشگاه نفت را داريم كه ميان صنعت نفت و دانشگاه قرار گرفت و ثمرات زيادي براي كشور داشت. اميدواريم پژوهشگاه علوم و فنون هسته‌يي نيز ميان‌دار و پل خوبي بين سازمان انرژي اتمي و صنايع مراكز دانشگاهي كشور باشد. وي با اشاره به موفقيت‌هايي كه در سال‌هاي گذشته براي سازمان انرژي اتمي در زمينه‌هاي مختلف به دست آمده است، تصريح كرد: ما مي‌توانيم بدون توجه به مسايل سياسي براي حمايت از صنايع مختلف كشور، در سازمان انرژي اتمي اقداماتي را در بخش تحقيق و توسعه فن‌آوري انجام دهيم. فن‌آوري هسته‌يي جايگاه بسيار گسترده و ارزشمندي در پزشكي، كشاورزي، صنعت و محيط زيست دارد. استفاده از اين فن‌آوري در توليد انرژي، تنها يكي از اين موارد است كه باعث مي‌شود در کنار آن به مسايل اقتصادي و محيط زيست نيز توجه شود. اين استاد دانشگاه خاطرنشان كرد: يك فرد به طور متوسط هشت هزار كيلووات ساعت انرژي در سال مصرف مي‌كند. براي توليد اين ميزان انرژي معادل00 28 كيلوگرم ذغال‌سنگ، 2 هزار ليتر نفت يا 2400 متر مكعب گاز طبيعي مورد نياز است که در ازاي آن فقط 32 گرم اورانيوم با غناي 4 درصد براي توسعه اين مقدار انرژي کافي است. اين در حالي است كه يك نيروگاه هزار مگاواتي 34 تن اورانيوم 4 درصد و در مقابل يك نيروگاه فسيلي با همين قدرت 3 ميليون و 18 هزار و 750 تن ذغال‌سنگ، 2 ميليون و 156 هزار و 250 متر مكعب نفت معادل (10 ميليون بشكه) يا 2 ميليارد و 587 ميليون و 500 هزار متر مكعب گاز طبيعي مصرف مي‌كند. در همين حال از اين نيروگاه حدود ساليانه &amp;nbsp;8.5 ميليون تن دي اکسيد کربن و مقادير قابل توجهي دي‌اكسيد سولفور و گازهاي نيتروژن وارد جو مي‌شود. وي در پاسخ به اين پرسش كه اما نيروگاه‌هاي هسته‌يي هزينه بسيار زيادي دارند، تصريح كرد: اگرچه سرمايه‌گذاري اوليه در نيروگاه‌هاي هسته‌يي بالاست، اما در مقايسه با سوخت کمي كه هر ساله در آن مصرف مي‌شود در دراز مدت اين سرمايه‌گذاري مستهلک مي‌شود. اين در حالي است كه در سال‌هاي بعد هزينه‌هاي ساخت نيروگاه‌هاي هسته‌يي با نيروگاه‌هاي حرارتي و غيره قابل مقايسه است. تمام راديوداروهاي مورد نياز در كشور از طريق رآكتور تهران و شتاب‌دهنده كرج تامين مي‌شود موارد جزيي از راديوداروها با تامين راديوايزوتوپ‌ها از خارج به دست مي‌آيد معاون رييس سازمان انرژي اتمي در مورد فعاليت پژوهشگاه علوم و فنون هسته‌يي در رابطه با توليد راديوداروهاي جديد و عرضه‌ راديوداروها به بازار داخلي گفت: از سال 1386 كه تحريم‌ها بسيار گسترده شد و ورود راديوداروها از كشورهاي ديگر براي ما غيرممكن شد، تصميم گرفتيم راديوداروها را خودمان توليد كنيم که به فضل الهي در کوتاه‌ترين زمان به اين موفقيت دست پيدا کرديم. در حال حاضر تمام راديوداروهاي مورد نياز كشور از طريق رآكتور تحقيقاتي تهران و شتاب‌دهنده کرج تامين و به تمام بيمارستان‌هاي كشور عرضه مي‌شود. البته با توجه به مشكلي كه در رابطه با سوخت رآكتور تهران پيدا كرديم، اين رآكتور فعلا به صورت محدود فعاليت مي‌كند و موارد جزيي نيز توسط شركت‌هاي خصوصي از طريق وارد كردن راديوايزوتوپ‌ها به كشور تامين مي‌شود، اما در حال حاضر راديوداروهاي مورد نياز در بيمارستان‌ها را سازمان انرژي اتمي تامين مي‌كند. قنادي در مورد واردات راديوداروها اظهار كرد: هر از گاهي با مجوز وزارت بهداشت، برخي از راديوداروها از خارج وارد و بين بيمارستان‌هاي كشور پخش مي‌شود. در حال حاضر يک هفته در ميان اين راديو‌داروها (وارداتي) توزيع مي‌شوند. سالانه يك ميليون نفر از راديودارو استفاده مي‌كنند راديوداروهاي توليد داخل به مراتب از نمونه‌هاي خارجي بهتر عمل مي‌كنند رييس پژوهشگاه علوم و فنون هسته‌يي سازمان انرژي اتمي گفت: هر ساله براي تشخيص بيماري حدود يك ميليون بيمار به وسيله‌ راديوداروها در کشور اقدام مي‌شود و 200 نفر در هفته براي درمان سرطان تيروييد از يد 131 استفاده مي‌كنند. وي با بيان اين‌كه در يكي دو سال اخير موفقيت‌هاي بي‌نظيري در زمينه‌ي راديوداروها، درمان و كاهش درد بيماران از طريق راديوداروها به دست آورده‌ايم، افزود: در بيماري‌هاي مثل متاستاز استخوان از اين راديوداروها در بيمارستان‌هاي شريعتي، شهداي تجريش، مشهد و شيراز و ساير بيمارستان‌ها استفاده مي‌شود. در همين حال راديوداروهاي توليدي داخل به مراتب از نمونه‌هاي خارجي بهتر عمل مي‌كنند و گزارش پزشکان حاکي از اين است که درد بسياري از بيماران با استفاده از آن‌ها به شدت كاهش پيدا كرده است كه اين موفقيت چشمگيري براي کشور محسوب مي‌شود. حدود 20 نوع راديوداروي جديد توليد مي‌كنيم راديوداروهاي جديد در مرحله آزمايش باليني قرار دارند 90 درصد راديوداروها در چارچوب طرح كلان ملي را توليد كرده‌ايم قنادي با اشاره به طرح كلان ملي درباره توليد راديوداروهاي بيش‌تر در كشور اظهار كرد: به موازات موفقيتي كه سازمان انرژي اتمي در زمينه توليد راديوداروها به دست آورد، معاونت فن‌آوري رياست جمهوري با پژوهشگاه علوم و فنون هسته‌يي قراردادي را براي توليد 15 نوع راديوداروي جديد در كشور ابلاغ كرد. البته در اين رابطه ما تا مرحله‌ توليد از حمايت و همكاري معاونت فن‌آوري رياست جمهوري برخورداريم. معاون سازمان انرژي اتمي خاطرنشان كرد: اين طرح در يك زمان‌بندي مناسب در حال انجام است و 90 درصد راديوداروهايي كه توليد كرده‌ايم در حال حاضر براي آزمايش‌هاي باليني در بيمارستان‌ها در مرحله تست قرار دارد. پس از انجام تست روي حيوانات آزمايشگاهي، تست اين راديوداروها بر روي انسان‌ها انجام مي‌شود. حدود 9 ماه از امضاي اين قرارداد گذشته است و ما موفقيت‌هاي خوبي به دست آورده‌ايم؛ از اين رو پيشنهاد كرديم تعداد راديو‌داروها از 15 نوع به حدود 20 نوع افزايش پيدا کند كه مورد موافقت قرار گرفته است. راديوداروهاي جديد تا سال آينده توليد و به بيمارستان‌ها ارسال خواهند شد وي در مورد رو به پايان بودن سوخت رآكتور تهران و ايجاد خلل احتمالي در روند توليد راديوداروها گفت: تا زماني كه اين 20 نوع راديودارو را بتوانيم به مرحله‌ي توليد برسانيم، سوخت وجود دارد و تا سال آينده آن‌ها توليد و به بيمارستان‌ها ارسال خواهند شد. رييس پژوهشگاه علوم و فنون هسته‌يي سازمان انرژي اتمي با اشاره به بازخورد توليد راديوداروهاي جديد نزد پزشكان و بيماران، اظهار كرد: بازخورد آن‌ها بسيار مثبت بوده و نامه‌هاي بسياري در تاييد و اثرگذار بودن آن‌ها به دست ما رسيده است. برخي از راديوداروها با ترکيبات ديگري از كشورهاي ديگر با قيمت گران‌تر به ايران وارد مي‌شد كه در حال حاضر همان راديوداروها با اثرات مطلوب و قيمت ارزان‌تر در داخل توليد و در اختيار بيماران کشور قرار مي‌گيرد. وي در ادامه گفت‌وگو با ايسنا به برگزاري نمايشگاهي از پيشرفت‌هاي هسته‌يي ايران در عرصه‌هاي مختلف دانش و فن‌آوري هسته‌يي در حاشيه‌ي كنفرانس سالانه آژانس بين‌المللي انرژي اتمي در وين اشاره كرد و افزود: بر اساس گزارشي كه از عملكرد اين نمايشگاه به دست ما رسيده است، استقبال بسيار خوبي صورت گرفته و حتي برخي كشورها خريدن توليدات ما را خواستار شده‌اند. بسياري از راديوداروهاي ايران براي اولين‌بار در كشور و منطقه توليد مي‌شوند 120 مركز پزشكي هسته‌يي در كشور داريم معاون رييس سازمان انرژي اتمي ايران با اشاره به اين كه برخي از راديوداروهاي توليد در داخل براي اولين‌بار در منطقه و برخي براي اولين‌بار در سطح كشور توليد مي‌شوند و برخي از آن‌ها در مرحله‌ تحقيق در دنيا هستند مثل راديوداروي رنيوم، ام آي بي جي و هولميوم، ايتريوم، ساماريوم و... . خوشبختانه اين راديوداروها در مرحله‌ي تست باليني قرار دارند. قنادي تعداد مراكز پزشكي هسته‌يي كشور را 120 مركز عنوان كرد و افزود: ما در اين زمينه با افزايش قابل توجهي از پزشكان، داروسازها و متخصصان روبه‌رو بوده‌ايم. قنادي در مورد صرفه‌جويي ارزي ساخت راديوداروها در كشور خاطرنشان كرد: به طور كلي هزينه راديوداروهاي ساخت داخل تقريباً يك سوم قيمت راديوداروهاي خارجي است. ايران در توليد ژنراتور موليبدن در منطقه و خاورميانه بي‌نظير است وي هم‌چنين تاكيد كرد: ايران در توليد ژنراتور موليبدن در منطقه و خاورميانه بي‌نظير است. در رابطه با توليد راديوداروهاي جديد و يد 131 برخي كشورها در سطح قابل توجهي هستند، اما تعاملي با كشورهاي ديگر ندارند كه بتوان از آن‌ها اين داروها را گرفت. در حال حاضر دستگاه پت را وزارت بهداشت تامين مي‌كند رييس پژوهشگاه علوم و فنون هسته‌يي سازمان انرژي اتمي گفت: تنها موردي كه ما در حال حاضر نمي‌توانيم در بيمارستان‌ها خدمت‌رساني کنيم و وزارت بهداشت بايد تامين آن را به عهده بگيرد، مساله‌ي استفاده از دستگاه پت (positron emission tomography) است. البته، در حال طراحي و ساخت آن هستيم. وي گفت: راديوداروهاي مربوط به آن را توليد كرده‌ايم‌،‌ اما براي خود دستگاه بايد سرمايه‌گذاري قابل توجهي صورت گيرد. بحث خريد راديوايزوتوپ‌ از روس‌ها در جريان است معاون سازمان انرژي اتمي در ادامه در مورد خريد راديوايزوتوپ از روسيه به اين جمله بسنده كرد كه " اين بحث در جريان است." سازمان انرژي اتمي در صنعت مي‌تواند خدمات ارزنده‌اي ارايه كند دولت براي استفاده از فن‌آوري هسته‌يي در صنعت اعمال نظر کند دستگاه‌هاي ما يك سوم قيمت مشابه خارجي، استاندارد و تضمين شده است رييس پژوهشگاه علوم و فنون هسته‌يي سازمان انرژي اتمي در ادامه‌ درباره‌ استفاده از فن‌آوري هسته‌يي در صنعت اظهار كرد: فن‌آوري هسته‌يي جايگاه ويژه‌اي در صنعت پيدا كرده است. امروزه از كوچك‌ترين صنايع تا بزرگ‌ترين کارخانه‌ها در صنعت به نوعي با فن‌آوري هسته‌يي در ارتباط است. از كارخانه‌هاي كاغذسازي گرفته تا بزرگ‌ترين كارخانه‌هاي پتروشيمي، ذوب آهن، پالايشگاه‌ها، نيروگاه‌ها، ساخت سيلو و غيره فن‌آوري هسته‌يي كاربرد دارد. اين فن‌آوري در ضخامت‌سنجي چوب، كاغذ، فولاد كاربرد دارد و سازمان انرژي اتمي در اين زمينه مي‌تواند خدمات ارزنده‌اي ارايه كند. ما به وزارت‌خا‌نه‌هاي مربوطه اعلام كرده‌ايم که اگر در بخش‌هاي مربوطه تمايل داشته باشند مي‌توانند از دستگاه‌هاي پژوهشگاه استفاده كنند. قنادي در پاسخ به اين پرسش كه تا چه اندازه صنايع كشور به پذيرش تكنولوژي هسته‌يي از سوي سازمان انرژي اتمي تمايل دارند؟ گفت: بر اساس وظيفه توانايي‌هاي‌مان در زمينه‌هاي مختلف در صنعت را به وزارت صنايع و بخش‌هاي ديگر اعلام كرده‌ايم. ما مي‌توانيم دستگاه‌هاي خود را با يك سوم قيمت مشابه خارجي آن ارايه كنيم و تضمين مي‌دهيم اين دستگاه‌ها كاملا استاندارد و مشابه دستگاه‌هاي خارجي هستند. وي در پاسخ به اين پرسش كه وزارت‌خانه‌ها براي استفاده از پيشرفت‌هاي فن‌آوري هسته‌يي در صنعت دستورالعمل و برنامه‌ي روشني دارند؟ اظهار كرد: طبيعتاً دولت در اين رابطه در وزارتخانه‌ها مي‌تواند اعمال نظر کند. پژوهشگاه، دستگاه‌هاي ارتفاع‌سنج و ضخامت‌سنج در اختيار صنعت قرار مي‌دهد رييس پژوهشگاه علوم و فنون هسته‌يي سازمان انرژي اتمي هم‌چنين گفت: ما موفق شديم دستگاه‌هاي ارتفاع‌سنج و ضخامت‌سنج را براي سنجش ارتفاع كوره‌هاي بلند، سيلوها، لوله‌هاي نفت و گاز، برق‌گير كشتي‌ها و ساختمان‌هاي بلند بسازيم. هم‌چنين مي‌توانيم در زمينه عمق‌سنجي براي چاه‌هاي نفت، اكتشاف مواد معدني، تشخيص مواد مخدر و منفجره در مبادي ورودي فرودگاه‌ها، تركيدگي و شكستگي تمامي قطعات خودروها، كشتي‌ها و هواپيماها و تبديل فاضلاب انساني و شيرابه‌ها به كود شيميايي و آناليز مواد اقدام كنيم. ساخت سامانه پرتودهي تجهيزات پزشكي و مواد غذايي قنادي هم‌چنين از طراحي و ساخت سامانه پرتودهي تجهيزات پزشكي براي ضدعفوني كردن و پرتودهي مواد غذايي براي نگهداري طولاني‌مدت و ميكروب‌زدايي خبر داد و گفت: طراحي اين سامانه به اطلاع معاونت فن‌آوري رياست جمهوري رسيده است. وي ادامه داد: در حال حاضر دو سامانه پرتودهي تجهيزات پزشكي در تهران و يزد وجود دارد كه با هزينه‌ بسيار پايين كار را انجام مي‌دهد و در صورت تأمين تسهيلات مالي در چند نقطه ديگر کشور نيز ساخته خواهد شد. اين استاد دانشگاه با تاكيد بر اين‌كه بر اساس گزارش‌ها 25 درصد مواد غذايي در كشور تبديل به ضايعات مي‌شود، تصريح كرد: امروزه در دنيا بحث نگهداري طولاني مدت مواد غذايي مورد توجه قرار گرفته است و بر روي آن سرمايه‌گذاري مي‌شود. ما مي‌توانيم با پرتودهي مواد غذايي، ضايعات را از بين ببريم و يا به حداقل برسانيم. در حال حاضر حدود 24 کشور مجوز پرتودهي 45 نوع مواد غذايي را دارند. پرتودهي مواد غذايي تهديدي براي سلامت افراد نيست سياسي‌ شدن مساله هسته‌يي و تبليغات ضعيف موانع بر سر استفاده از كاربردهاي انرژي هسته‌يي است وي در پاسخ به اين پرسش كه مردم نسبت به مصارف و كاركردهاي صنعت هسته‌يي در زندگي روزمره به خوبي آگاه نيستند و برخي برداشت‌هاي منفي دراين‌باره وجود دارد، خاطرنشان كرد: در پرتودهي هيچ‌گونه راديواكتيويته‌اي در مواد غذايي و ديگر موارد به وجود نمي‌آيد. پرتو گاما مثل نور از مواد عبور مي‌كند و ميزان پرتودهي كاملا حساب شده و بر اساس معيارهاي استاندارد بين‌المللي انتخاب مي‌شود و سلامت افراد را تهديد نمي‌كند. اين مساله‌ از سوي مراكز بين‌المللي مثل آژانس بين‌المللي انرژي اتمي و سازمان بين‌المللي فائو مورد تاييد قرار دارد. معتقدم بزرگ‌ترين مشكل بر سر راه استفاده از كاربردهاي انرژي هسته‌يي در صنايع پزشكي، كشاورزي و صنعت ناشي از تبليغات ضعيف در اين زمينه‌هاست. البته نمي‌توان سياسي‌ شدن مساله هسته‌يي ايران را در اين خصوص بي‌تاثير دانست. رسانه‌هاي گروهي انرژي هسته‌يي را از مسايل سياسي خارج كنند و آن را به ميان مردم بياورند.وزارت‌خانه‌هاي بازرگاني، جهاد كشاورزي و صنايع براي كاهش ضايعات مواد غذايي اقدام مشتركي انجام دهند. اين استاد دانشگاه تاكيد كرد: قطعا چرخه سوخت و نيروگاه‌هاي هسته‌يي براي ما مهم هستند، مجموعه انرژي هسته‌يي تنها 10 درصد آن را تشكيل مي‌دهد و 90 درصد ديگر فن‌آوري هسته‌يي كه ضامن سلامتي انسان‌ها در تشخيص بيماري‌هاي لاعلاج، درمان بيماري‌هاي عمدتاً سرطاني و غيره است را تشكيل مي‌دهد. وي ادامه داد: معتقدم وزارت‌خانه‌هاي بازرگاني، جهاد كشاورزي، صنايع و معادن بايد درباره مسائلي مثل كاهش ضايعات مواد غذايي با استفاده از كاربردهاي انرژي هسته‌يي اقدام مشتركي را انجام دهند و در اين‌باره يك الگوي مناسب ارايه كنند. چرا بايد محصولاتي مانند پياز و سيب‌زميني و... توليد داخل به خاطر خوب نگهداري نشدن دفن شوند؟ البته رسانه‌هاي گروهي بايد انرژي هسته‌يي را از مسايل سياسي خارج كنند و آن را به ميان مردم بياورند. فن‌آوري هسته‌يي براي خوشبختي، آرامش و رفاه انسان‌هاست؛ 60 سال پيش از آن براي نابودي انسان استفاده شد اما امروزه در عرصه‌هاي مختلف زندگي بشر موجب رفاه، سلامت و آرامش انسان‌هاست. آماده‌ايم توليدات و اقدامات خود را به اطلاع افكار عمومي برسانيم معاون رييس سازمان انرژي اتمي ايران در پاسخ به اين پرسش كه اين نگراني وجود دارد كه اگر موضوع هسته‌يي ايران در ابعاد سياسي و بين‌المللي‌اش پايان يابد مردم ديگر سراغي از انرژي هسته‌يي نخواهند گرفت، چون تعريف‌شان از انرژي هسته‌يي در موضوعاتي مثل "غني‌سازي" خلاصه مي‌شود، اظهار كرد: براي اين كار به اطلاع رساني و ايجاد يک الگوي فرهنگي در كشور نياز داريم. ما آماده‌ايم توليدات و اقدامات خود را به اطلاع افكار عمومي برسانيم. مردم حق دارند بدانند چه اقداماتي در زمينه دانش و فن‌آوري هسته‌يي صورت گرفته و مي‌گيرد. وي در ادامه افزود: قطره‌هاي چشمي كه در داروخانه‌ها وجود دارد و مردم از آن استفاده مي‌كنند در سازمان انرژي اتمي پرتودهي مي‌شود. دارويي كه براي گرفتگي شريان‌ها و عروق استفاده مي‌شود را ما توليد مي‌كنيم. خوشه‌ي گندمي كه دانه‌هايش بزرگ‌تر و ساقه‌هايش ضخيم‌تر شده، پرتودهي شده است. آرد و آلودگي حبوبات آلوده به ميكروب با پرتودهي بهينه و آلودگي‌شان برطرف شده است كه متاسفانه مردم اطلاعي از آن ندارند. برنامه جامع سازمان انرژي اتمي براي سالم‌سازي خرما قنادي در ادامه از برنامه جامع سازمان انرژي اتمي براي سالم‌سازي توليدات خرما در كشور خبر داد و گفت: براي جلوگيري از ترش شدن و كرم‌زدگي توانستيم خرما را پرتودهي كنيم و پيش‌بيني مي‌کنيم که يك چهارم خرمايي كه پيش از اين، دور ريخته مي‌شد را به بازار برگردانيم. اين کار در مورد كشمش، گردو، پسته، بادام نيز انجام مي‌شود. متاسفانه اخيرا شنيده‌ام كه زعفران ايران به خارج ازکشور برده و پس از پرتودهي آن را به نام کشور مربوطه صادر مي‌كنند. ما مي‌توانيم اين كار را خودمان انجام دهيم. رييس پژوهشگاه علوم و فنون هسته‌يي سازمان انرژي اتمي هم‌چنين از برگزاري كارگاه يك روزه براي خبرنگاران و رسانه‌هاي گروهي در رابطه با كاربردها و پيشرفت‌هاي هسته‌يي ايران در سازمان انرژي اتمي خبر داد. در هشت پروژه دوجانبه و 13 پروژه منطقه‌يي و پروژه‌هاي crp با آژانس همكاري داريم قنادي در ادامه درباره‌ همكاري‌هاي ايران با آژانس بين‌المللي انرژي اتمي خاطرنشان كرد: ما هشت پروژه در موارد صلح‌آميز پزشكي، صنعت، کشاورزي و محيط زيست و هم‌چنين 13 پروژه‌ي منطقه‌يي و پروژه‌هايي تحت عنوان سي‌آر‌پي (coordinated research project) با همکاري آژانس در دست اجرا داريم. ما در زمينه‌ي رفت و آمد كارشناسان آژانس به ايران با اين نهاد بين‌المللي همكاري مي‌كنيم. برخي از اين پروژه‌ها سه تا چهار ساله است و برخي از آن‌ها به تازگي شروع شده است و برخي در حال اتمام است. معاون رييس سازمان انرژي اتمي در ادامه اين گفت‌وگو درباره تعداد دانشجويان پذيرش شده در پژوهشگاه علوم و فنون هسته‌يي اظهار كرد: به طور كلي 48 دانشجوي دكتراي بورسيه از دانشگاه‌هاي كشور داريم. هم‌چنين 215 نفر در مقطع كارشناسي ارشد كه از سوي دانشگاه‌هاي مختلف در پژوهشگاه سازمان انرژي اتمي پروژه مي‌گذارند و هزينه‌اي از آن‌ها گرفته نمي‌شود. ما توانسته‌ايم 44 نفر از دانشجويان دوره‌ي دكتري را بر اساس مجوز وزارت علوم با همكاري دانشگاه اميركبير و شهيد بهشتي در پژوهشگاه علوم و فنون هسته‌يي سازمان انرژي اتمي جذب كنيم. وي در مورد پروژه‌هاي تحقيقاتي اين پژوهشگاه با ديگر مراكز تحقيقاتي گفت: از سال 86 تاكنون 142 قرارداد پژوهشي با معاونت تحقيقات سازمان انرژي اتمي و مراكز ديگر تحقيقاتي در سطح كشور منعقد شده و دو پروژه كلان ملي تحت عنوان "طراحي و ساخت رآکتور و نيروگاه آزمايشي گداخت" و "توليد راديوداروها" را با معاونت فن‌آوري رياست جمهوري امضا كرده‌ايم. قنادي درباره‌ پروژه گداخت هسته‌يي با بيان اين‌كه اين پروژه كاري بسيار بزرگ و زمان‌بر است افزود: كشورهاي بزرگ دنيا در اين زمينه هنوز در ابتداي كارند. پروژه‌ي (ايتر) با 15 تا 16 ميليارد يورو هزينه هنوز موفقيت چنداني به دست نياورده است، اما اگر روزي بشر بتواند به انرژي حاصل از گداخت هسته‌يي دست يابد مشکلي براي توليد انرژي نخواهد داشت. رييس پژوهشگاه علوم و فنون هسته‌يي سازمان انرژي اتمي در ادامه در مورد تعداد تفاهم‌نامه‌هاي پژوهشگاه علوم و فنون هسته‌يي با مراكز دانشگاهي و پژوهشي اظهار كرد: 59 تفاهم‌نامه همكاري داريم كه از سال 86 به بعد امضا شده است. وي هم‌چنين گفت: برگزاري دوره دكتراي مهندسي هسته‌يي با همكاري يكي از دانشگاه‌هاي كشور را احتمالا در بهمن‌ماه سال جاري خواهيم داشت كه از اين بابت از وزارت علوم قدرداني مي‌كنيم. پژوهشگاه علوم و فنون هسته‌يي تنها موسسه‌اي است كه اين دوره را برگزار مي‌كند. ما بورسيه‌هاي فارغ‌التحصيل در اين پژوهشگاه را به عضويت در هيات علمي‌مان مي‌پذيريم. قنادي ادامه داد: در حال حاضر پژوهشگاه 300 عضو هيات علمي برجسته و شاخص دارد. پژوهشگاه هيأت امنا و هيات مميزه مستقل دارد. هم‌چنين مجله‌ي علوم و فنون هسته‌يي هر سه ماه يك‌بار كه در كشور بي‌نظير است در سازمان انرژي اتمي (پژوهشگاه) منتشر مي‌شود. در پژوهشگاه حداقل 25 تا 30 تن از اساتيد برجسته دانشگاه‌هاي كشور همكاري دارند كه پروژه‌هاي مشترك را با دانشجويان دکترا انجام مي‌دهيم. وي خاطرنشان كرد: پژوهشگاه علوم و فنون هسته‌يي جايگاه بسيار ارزشمندي براي اساتيد و دانشجويان كشور در زمينه‌هاي مختلف دانش و فن‌آوري هسته‌يي است. اين پژوهشگاه نه تنها در مسايل هسته‌يي بلكه مي‌تواند در زمينه‌هاي ديگر علوم و فنون مثمرثمر باشد. قنادي در ادامه گفت‌وگو با ايسنا،‌ درباره فعاليت‌هاي پژوهشكده ليزر اظهار كرد: تحقيقات مربوط به ليزر و ساخت بعضي از ليزرهاي صنعتي و پزشكي در اين پژوهشكده انجام مي‌شود. اين پژوهشكده پروژه‌هاي پژوهشي برجسته و امكانات تحقيقاتي بالايي در اختيار دارد. شركت‌ها و موسساتي كه به نوعي به دستگاه‌هاي ليزر نياز دارند مي‌توانند در رابطه با ساخت ليزر و يا تامين قطعات مورد نياز با ما در ارتباط باشند. وي فعاليت پژوهشكده مواد پژوهشگاه علوم و فنون هسته‌يي را در رابطه با مواد مورد نياز تاسيسات هسته‌يي مثل شيشه‌هاي سربي و مواد مورد استفاده براي جلوگيري از خوردگي بدنه تاسيسات هسته‌يي دانست. رييس پژوهشگاه علوم و فنون هسته‌يي سازمان انرژي اتمي با اشاره به اقدامات پژوهشكده كشاورزي، پزشکي و صنعتي در كرج، خاطرنشان كرد: پرتودهي مواد كشاورزي و توليد راديوداروهايي كه بدون رآكتور و در سيكلوترون كرج انجام مي‌شود، مثل گاليوم، تاليوم، كرييپتون، اينديوم و مس انجام مي‌شود و نيز کاليبراسيون کليه دستگاه‌هاي پزشکي هسته‌يي در اين پژوهشکده انجام مي‌پذيرد. طراحي مفهومي رآكتور 20 مگاواتي جديد پايان يافته است قنادي در رابطه با پژوهشكده رآكتور و شتاب‌دهنده‌ها گفت: اين پژوهشكده علاوه بر كارگرداني و سرپرستي رآكتور تهران كه توليد راديوايزوتوپ‌ها را بر عهده دارد دو رآكتور تحقيقاتي در اصفهان كه براي تحقيقات و آموزش و آناليز مواد پزشكي، كشاورزي و صنعتي از آن‌ها استفاده مي‌شود را اداره مي‌كند. به موازات اين رآكتورها دستور طراحي و ساخت يك رآكتور 20 مگاواتي از سوي رياست سازمان انرژي اتمي مشابه رآكتور تهران داده شده است كه به‌ موقع گزارش مفصلي در رابطه با آن را اريه مي‌كنيم. او ادامه داد: اين رآكتور كاملا بومي است، البته از تجربيات‌مان در رآكتور تحقيقاتي تهران براي طراحي آن استفاده مي‌کنيم. در حال حاضر طراحي مفهومي رآكتور 20 مگاواتي جديد پايان يافته است. قنادي در مورد ساخت صفحه سوخت براي رآكتور تهران با بيان اين‌كه انجام اين كار به عهده‌ي يکي از شركت‌هاي زير مجموعه‌ سازمان انرژي اتمي است، افزود: كارهاي اوليه در اين شركت براي ساخت صفحه سوخت انجام شده است و آن‌ها قول داده‌اند كه در اسرع وقت آن را به ما تحويل دهند. براي دانشگاه‌ها شتاب‌دهنده نوترون‌ مي‌سازيم رييس پژوهشگاه علوم و فنون هسته‌يي تصريح كرد: در پژوهشكده علوم هسته‌يي شتاب‌دهنده‌ نوترون‌ها (براي آناليز مواد) كه از سوي بعضي از دانشگاه‌ها سفارش داده شده است ساخته و هم‌چنين توليد راديوايزوتو‌پ‌ها براي بعضي از صنايع و تحقيقات بنيادي در حال انجام است. پروژه جداسازي فلز زيركونيوم و هافنيوم از پروژه‌هاي صنعتي تاسيسات هسته‌يي اصفهان است قنادي درباره‌ فعاليت پژوهشكده چرخه سوخت گفت: تحقيقات بنيادي مربوط به چرخه سوخت، استخراج فلزات با استفاده از ميكروب‌ها، پروژه‌اي‌ در مورد جداسازي فلز زيركونيوم و هافنيوم كه از پروژه‌هاي صنعتي تاسيسات هسته‌يي اصفهان است و نيز تحقيقات پايه در اين پژوهشكده در حال انجام است. هم‌چنين در رابطه با ميله‌هاي سوخت و به طور كلي تحقيقات مربوط به چرخه‌ سوخت اقدامات قابل توجهي انجام مي‌شود. در آزمايشگاه جابربن حيان آناليز مواد و تحقيقات پايه انجام مي‌شود قنادي كه خود پايه‌گذار آزمايشگاه جابربن حيان در سازمان انرژي اتمي ايران است، درباره فعاليت اين آزمايشگاه گفت: اين آزمايشگاه بسيار مجهز براي آناليز مواد و تحقيقات پايه و کاربردي است و دستگاه‌هاي دقيقي در اختيار دارد و يکي از فعاليت‌هاي عمده آن از سال‌ها پيش تاکنون تربيت نيروي انساني متخصص بوده که اکثر دانشجويان دوره دکترا مورد نياز سازمان انرژي اتمي و شرکت‌هاي وابسته در آن تربيت شده‌اند. دكتر محمد قنادي‌ مراغه ـ مجري پروژ‌ه‌هاي ملي و طرح ucf اصفهان و مديرعامل پيشين شركت مادر تخصصي توليد مواد اوليه و سوخت هسته‌يي سازمان انرژي اتمي ـ است. وي از 1385 رياست پژوهشگاه علوم و فنون هسته‌يي سازمان انرژي اتمي را بر عهده گرفت. وي استاد راديو شيمي و داراي نشان درجه 2 پژوهش در كشور است. &amp;nbsp; &amp;nbsp; &amp;nbsp; &amp;nbsp; &amp;nbsp; &amp;nbsp; &amp;nbsp; &amp;nbsp; &amp;nbsp; &amp;nbsp; &amp;nbsp; &amp;nbsp; &amp;nbsp; &amp;nbsp; &amp;nbsp; &amp;nbsp; &amp;nbsp; &amp;nbsp; &amp;nbsp; &amp;nbsp; &amp;nbsp; &amp;nbsp; &amp;nbsp; &amp;nbsp; &amp;nbsp; &amp;nbsp; &amp;nbsp; &amp;nbsp; &amp;nbsp; &amp;nbsp; &amp;nbsp; &amp;nbsp; &amp;nbsp; &amp;nbsp; &amp;nbsp; &amp;nbsp; &amp;nbsp; &amp;nbsp; &amp;nbsp; &amp;nbsp; &amp;nbsp; &amp;nbsp; &amp;nbsp; &amp;nbsp; &amp;nbsp; &amp;nbsp; &amp;nbsp; &amp;nbsp; &amp;nbsp; &amp;nbsp; &amp;nbsp; &amp;nbsp; &amp;nbsp; &amp;nbsp; &amp;nbsp; &amp;nbsp; &amp;nbsp; &amp;nbsp; &amp;nbsp; &amp;nbsp; &amp;nbsp; &amp;nbsp; &amp;nbsp; &amp;nbsp; &amp;nbsp;گفت‌وگو از خبرنگاران ايسنا: &amp;nbsp;امير بامه و زهرا اصغري
